#### SALĂ SPAȚIOASĂ CU ÎNCĂPERI LATERALE

*totul împodobit și decorat pentru spectacolul mascat.*

CRAINICUL

Să nu vă-nchipuiți că-n țări germane
Ați fi, și că un dans al morților v-așteaptă,
Sau dansuri de nebuni și diavoli.
Spre o serbare veselă privirea se îndreaptă.
Înaltul domn făcând o expediție prin țări romane
Trecu măreții Alpi și își spori
Domnia cu o nouă și senină-mpărăție.
Firește că-mpăratu-și dobândi
Chiar de la Sfântul Scaun dreptul și puterea,
Iar când se duse ca să-și ia coroana,
Tare-i plăcu s-aducă și aceste obrăzare[^102].
Suntem ca nou născuți, și fiecare
Uitându-și numele cel vechi
Își pune masca peste față și urechi.
Și orice om de lume-aidoma devine
Unui nerod, și înțelept s-arată
Pe cât înțelepciunea îl mai ține.
Îi văd cum se aleg în cete,
În pâlcuri, când grăbite, când încete.
Un cor de alt cor strâns se leagă.
Intrați, ieșiți cu veselie!
Rămâne pân’ la urmă lumea-ntreagă –
Cu ale ei figuri și pozne-o mie –
O singură și mare nerozie.

[^102]: *Obrăzare* – măști.

GRĂDINĂRESELE – *cântare însoțită de mandoline*

Ne-am împodobit în noapte –
Să ne vezi, să ne asculți,
Tinerele florentine –
Noi urmăm germanei curți.
Noi purtăm în brune bucle
Câte-o floare ca decor.
Fire, scame de mătase –
Joacă-și ele rolul lor.
Căci noi credem că e vrednic
Și e bine și e drept.
Florile artificiale
Înfloresc anul întreg.
Coloratele decoruri
Le purtăm pe-aici la pas.
Voi cam râdeți de-amănunte,
Dar întregul v-a atras.
Suntem dulci și grațioase.
Tuturor de arătat.
Căci femeia este artei
Înrudită-apropiat.

CRAINICUL

Să vedem, ne e dorința,
Coșurile-mbelșugate,
Câte le purtați pe creștet
Și pe brațe-nrourate.
Vânzătoarele și marfa
Ca grădina să s-arate,
Să-și aleagă fiecare
După pofta ce o are.

GRĂDINĂRESELE

Vindeți ce aveți, de-ndată,
Dar să nu vă târguiți.
Din cuvinte cu-nțelesuri
Veți afla ce dobândiți.

CREANGA DE MĂSLIN CU ROD

Nu invidiez vreo floare
Și gâlceava ocolesc:
Împotriva firii-mi este.
Eu sunt seva, mă mândresc,
Măduva eu sunt a țării,
Semn de pace-n văi și munte,
Azi aș vrea să am norocul
De-a împodobi o frunte.

CUNUNA DE SPICE DE AUR

Spicele zeiței Ceres[^103]
Vă prind bine, cu folos.
Ca podoaba voastră însă
Ele sunt și dar frumos.

[^103]: *Ceres* – în mitologia romană, zeița grânelor.

CUNUNA FANTEZISTĂ

Flori pestrițe, albe nalbe
Și cu ce mai dă și holda!
Nu-s obișnuite-n fire,
Dar le născocește moda.

BUCHETUL FANTEZIST

Al meu nume să vi-l spună
Teofrast[^104] n-ar îndrăzni.
Totuși mai hrănesc nădejde
Vreo frumoasa-mpodobi.
Să mă pună-n păr vreo fată,
Sau de am puțin noroc
Să se hotărasc-a-mi face
Lângă inimă un loc.

[^104]: *Teofrast* – părintele botanicii, discipol al lui Aristotel (secolul al IV-lea î.Hr.).

BOBOCII DE TRANDAFIR – *invitație*

Fantezia să-nflorească
Pentru moda de o zi,
Minunat, precum natura
Niciodat’ nu poate fi.
Clopoței, petale fine,
Răsăriți din bucle pline!
Soarta-ascunși prin foi ne ține
Minunați prin prospețime.
Când s-anunță calda vară
Și s-aprinde trandafirul,
Cine-ar mai dori să moară?
Stăpânesc promisiunea
Și favoarea încercată
În împărăția Florei[^105]
Ochi și inimă deodată.

[^105]: *Flora* – la romani, zeița florilor și a grânelor înflorite.

*Sub umbrare, grădinăresele își desfac cu grație marfa.*

GRĂDINARUL *cântă însoțit de alăută cu tonuri adânci*

Florile răsar în preajmă,
Frunți împodobind cu gust.
Fructul nu vrea să înșele,
Își îmbie miez și must.
Nu cu ochiul faceți prețul
Roadelor, cireșelor.
Cumpărați, căci cerul gurii
E mai bun judecător.
Piersici, rodii, fructe coapte
Ți se-mbie să le guști.
Despre trandafiri faci cântec,
Dar din măr e dat să muști.
A vă însoți frumsețea
Să ne fie-ngăduit,
Unde-atât belșug de mărfuri
Spre-ncercare s-a ivit.
Sub ghirlandele bogate
Și-n frunzare dedesubt
Găsești totul împreună:
Muguri, foi și floare, fruct.

*În timp ce cântarea continuă, însoțită alternativ de chitare și alăute, cele două coruri își prefiră și își îmbie marfa, treptat, în sus.*

Mama *și* fiica.

MAMA

Fata mea, când mi-ai venit,
Eu ți-am pus scufiță.
Fost-ai dulce la obraz
Ca o luminiță.
Măritată te gândeam
Cu un mare bogătaș,
Draga mea fetiță.
Dar trecu an după an
Fără de norocuri,
Ceata pețitorilor
Și cu ei sorocuri.
Ai jucat cu mulți, cu-ndemn,
Ai făcut cu cotul semn,
Și din ochi pe-alocuri.
Petrecut-ai veselă
Prin cutare casă.
Nici un tinerel bărbat
Nu s-a prins în plasă.
Azi nebunii drum și-au dat.
Desfă-ți poala, poate vreunul
Să rămână agățat.

*Fete tinere și frumoase se alătură jocului, o conversație intimă s-aude.*

Pescari *și* păsărari, *cu năvoade, undițe și lațuri, precum și cu alte unelte, apar, amestecându-se printre copile. Încercări de-a se prinde, de-a scăpa și de a se reține unul pe altul dau prilej la dialoguri plăcute.*

TĂIETORI DE LEMNE *dau năvală cu impetuozitate*

Vrem loc, vrem spațiu,
Prin stejerișuri
Tăiem copacii,
Făcând luminișuri;
Unde lovim,
Doar vai și vai e.
Laudă aduceți
Celor ce taie.
De n-am fi noi,
Noi tăietorii,
Câțiva prin țară,
Cum s-ar alege
Cei fini cu vorba
Spirituală?
Să știți aceasta!
Ați îngheța voi,
De n-am doborî noi!

PULCINELLI[^106] *stângaci, ticniți*

[^106]: *Pulcinell* – sluga leneșă din anumite comedii.

Voi sunteți nerozii,
Care asudă
Cu spate-aplecate.
Noi suntem isteții,
Nicicând greutate
Și nici vreo trudă
De-a lungul vieții
N-am dus vreodată.
Veșmântul nostru
Ușor e ca rostul.
Noi pierdem vremea
Pe străzi, prin târguri,
Căscăm doar gura
Prin săli, prin crânguri.
Și felul nostru
E, prin mulțime,
Precum țiparul,
Să trecem bine
Și de-a furișul.
De ne lăudați,
De ne-njurați,
Oricum, e bine.

PARAZIȚI[^107] *lingușitori și lacomi*

[^107]: *Parazitul* – personaj în comedia antică și, mai apoi, în cea italiană.

Voi truditorii,
Destoinicii, marii,
Voi cărbunarii,
Sunteți de-ai noștri.
La ce-ar folosi
Orice-nclinare
Și aprobare,
Duplicitatea,
Chiar dac-un fulger
Pe loc ar cădea,
La ce-ar folosi
Dacă lemn n-ar fi,
Cărbuni n-ar fi,
Văpaie să dea,
S-aprindă vatra?
Astfel se frige,
Și astfel se fierbe.
Linge-talere
Astfel se pierde,
Friptura simțind
Și mirosul tare
De pești la grătare.
La mesele date
De mecenate
Oameni ca noi
Se-ndeamnă la fapte.

UN BEȚIVAN *inconștient*

Azi nimic să nu-mi displacă,
Că mă simt așa de slobod.
Chiot proaspăt, cântec liber
Prin atâta tropot, ropot
Să străbată! Și să bem!
Haideți să ciocnim paharul!
Tu de-acolo vino-ncoace,
Să ne îngropăm amarul!
Supărată mi-e muierea
Că mă port așa bălțat.
Eu sunt mândru, ea mă ceartă
Că sunt bun de împăiat.
Dar eu beau și iarăși beau!
Să ciocnim cum se cuvine!
Mai ciocniți, mască și mască
Să se simt-odată bine!
Sunt eu oare rătăcit?
Mă găsesc unde îmi place.
Când cârciumarul nu-mprumută,
Cârciumăreasa o mai face.
Beau mereu și iarăși beau.
Sus, măi frați! Ca să ciocnim!
Oricum mâna-ar rătăci,
Gura tot o nimerim.
Fără capăt aș petrece.
Numai să mă-ntind puțin
Mi-e dorința, căci de-acum
Pe picioare-abia mă țin.

COR

Beți, ciocniți! Frate cu frate!
Cine poate nu se lasă,
Țineți-vă strâns pe scaun –
Unul a căzut sub masă!

*Crainicul anunță diverși* poeți, *cântăreți ai naturii, cântăreți de curte, poeți-cavaleri, gingași și entuziaști. În înghesuiala concurenților, nici unul nu izbutește să spună o vorbă. Unul se furișează prin față, rostind câteva cuvinte.*

SATIRICUL

Știți voi ce pe mine,
Poetul, m-ar bucura?
Să-mi fie îngăduit a cânta
Ce nimeni n-ar asculta.

*Poeții nopții și ai mormintelor se scuză, căci ei sunt tocmai într-o conversație interesantă cu un vampir proaspăt ivit, împrejurare din care s-ar putea dezvolta un nou gen de poezie. Crainicul e nevoit să-i lase în pace. El cheamă rând pe rând mitologia greacă, care și sub masca modernă își păstrează caracterul și grația.*

*Grațiile.*[^108]

[^108]: *Grații* – în mitologia antică, zeițe ale grației, voioșiei și gingășiei.

AGLAIA

Grație aducem în viață;
Punem grație în dăruire.

EGEMONA

Dulce e orice-mplinire;
Puneți grație-n primire.

EUFROSINA

Grațioasă-n dimineață
Fie orice mulțumire.

*Parcele.*[^109]

[^109]: *Parce* – zeițe ale soartei.

ATROPOS[^110]

[^110]: *Atropos* este cea mai bătrână dintre parce; în mitologie ea taie firul vieții, aici însă ea îl toarce, rol ce în mitologie revine lui *Clotho*, care aici taie firul vieții.

M-au chemat la tors pe mine
Care sunt cea mai bătrână.
Multe tâlcuri are firul
Răsucit gingaș în mână.
Să vă fie cât mai moale
Eu ales-am inuri fine,
Ca să fie neted firul –
Degetul în seamă-l ține.
La petreceri și la dansuri
Grija să vă fie scumpă,
Are o măsură firul;
Să păziți să nu se rumpă.

CLOTHO

Mie în aceste zile
Foarfeca îmi este dată,
Căci bătrâna cu puterea-i
Supărat-a lumea toată.
Torsături fără foloase
Ea întinde în lumină,
Dar ea taie pe aceea
Care-i de speranță plină.
Câteodat’ cu tinerețea-mi
Mă înșel și eu oleacă.
Ca să mă-nfrânez, de-acuma
Foarfeca o pun în teacă.
Mă simt bine-așa legată,
Și privesc cu prietenie.
Treceți, pâlcuri, fără teamă,
Veselia să vă ție.

LACHESIS[^111]

[^111]: *Lachesis* – cea mai binevoitoare dintre parce; ea face tort din firul vieții.

Mie, care-s înțeleaptă,
Mi-a rămas orânduirea.
Tortul meu se învârtește.
Fără grabă-i este firea.
Fire vin și iarăși fire:
Îndrumat e fiecare
Cercului să se supună,
Și de-acolo nu mai sare.
Țesătorul ia-n primire
Torsătura măsurată.
Dacă aș uita de mine,
Rău ar fi de lumea toată.

CRAINICUL

Oricât ați răsfoi vechile scrieri,
Ființele ce vin, nu le cunoașteți,
Ce rele sunt, dar după-nfățișare
Voi le-ați primi cu drag cuvânt ca oaspeți.
Sunt fùriile[^112], credeți-mi vestirea,
Drăguțe, prietenești și foarte june.
Începeți vorba și-ți vedea cum mușcă
Ca șerpii porumbițele nebune.
Viclene și ascunse sunt, dar astăzi
Când cu metehne-atâția ni se laudă,
Nici ele nu doresc faimă de îngeri,
Și recunosc că-s plagă, și se-aplaudă.

[^112]: *Furii* – zeițe ale răzbunării.

*Furiile.*

ALECTO

Oricum, voi ne veți crede după vorbă,
Că suntem dulci și tinere feline.
De are unul, altul, vreo iubită,
I-om gâdila urechile prea bine.
Și nu pe-ascuns, ci-n față îi vom spune
Că ea și altora mai face semne,
Că-i proastă, strâmbă, bună de nimica,
Pe urma ei să nu se mai îndemne.
Mireasa noi o hărțuim de-asemeni,
Că mirele acum o săptămână
Rău a bârfit-o. Dacă se împacă,
Ceva din vorbe tot o să rămână.

MEGERA

Asta-i nimic, căci după ce se leagă,
Iau lupta eu. Mă prind să umplu vasul
Norocului cu picături de fiere.
Căci schimbăcios e omul ca și ceasul.
Și nime-n brațe, ce-a dorit, nu ține,
Făr-a dori ceva și mai fierbinte.
De soare fuge-n grabă fiecare,
Vrea să-ncălzească gerul, scos din minte.
La toate-acestea mă pricep eu bine.
Să semene mereu nefericirea –
Pe Asmodeu[^113], fidelul, îl voi pune.
Perechile le stric și omenirea.

[^113]: *Asmodeu* – demonul căsniciei, în Biblie.

TISIFONA

Eu otrava o amestec,
Eu pumnalul îl ascut.
De iubești cumva pe alta,
Ține minte, ești pierdut.
Dulcele se face fiere,
Dacă astfel făptuiești.
Nu încape târguire:
Fapta tu ți-o ispășești.
Nu-i iertare nicăire.
Stâncilor m-oi tângui,
Echo[^114] zice: răzbunare!
Schimbăciosul va pieri!

[^114]: *Echo* – în mitologia greacă, nimfă a pădurii. Supărând pe zeița Hera, aceasta a prefăcut-o în stâncă și a condamnat-o să repete ultimele cuvinte ale celor care îi pun întrebări.

CRAINICUL

Îngăduiți, vă rog, și treceți mai departe.
Ce vine-acum nu seamănă cu nime.[^115]
E ca un munte ce se puse în mișcare,
Covoare pèstrițe i-atârnă pân’ la foale.
Colți lungi el are, trompă ca un șarpe.
E un secret aci, dar are dezlegare.
Pe ceafa lui, fragilă, o femeie
Cu o nuia îl mână lesne,
Și alta-i stă măreață pe spinare
Lucind din creștet pân’ la glezne.
Alături alte două vin, ca din poveste,
Plină de teamă una, veselă cealaltă.
Parc-ar dori ceva întâia, liberă e-a doua.
Vestească fiecare, cine este.

[^115]: Un elefant.

TEAMA[^116]

[^116]: Scriitorul grec Lucian (secolul al II-lea) susținea că cei mai mari dușmani ai omului sunt teama și speranța.

Felinarele serbării
Oarbe drumul mi-l ațin.
Printre fețe-nșelătoare
Lanțurile strâns mă țin.
La o parte, voi, ce râdeți,
Bănuielii dând temei!
Colo-n noapte la răscruce,
Mă pândesc vrăjmașii mei.
Prietenul – dușman e-aicea.
Masca i-o cunosc de-acum.
A voit să mă omoare,
Iată-mi-l fugind pe drum.
Bucuros în orice parte
Aș ieși din lume-afar’.
Dar acolo e neantul,
Mă cuprinde spaima iar.

