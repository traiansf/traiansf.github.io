FAUST

Alcătuire tu, de flăcări, să mă depărtez
Din fața ta? Eu sunt, eu Faust, semenul tău!

DUHUL

În valul vieții și-al faptei durez,
Mă ridic și cobor,
Pretutindeni în toate lucrez.
Naștere sunt și mormânt,
O veșnică mare,
Mereu schimbătoare lucrare,
Viață în toate arzând
Pe pământ și-n văzduh –
La războiul în freamăt al vremii,
Dumnezeirei îi țes viu veșmânt.[^16]

[^16]: Natura vizibilă a fost chiar și spre sfârșitul Antichității privită adeseori ca un veșmânt al divinității unice.

FAUST

Tu care lumea largă o cutreieri,
Tu harnic duh,
De tine cât de-aproape eu mă simt!

DUHUL

Tu semeni duhului ce-l înțelegi,
Nu mie!

*Dispare.*

FAUST *prăbușindu-se*

Nu ție?
Atunci cui?
Eu cel ce după chipul și asemănarea
Divinității sunt, nici măcar ție?

*Bate cineva la ușă.*

O, Moarte! Știu, acesta-i el, învățăcelul!
Cel mai frumos noroc al meu se nimicește.
Această secătură, cu capul plin de șiretenii,
Tocmai acum îmi tulbură belșugul de vedenii!

Wagner, *cu tichie pe cap, în halat de noapte, ținând în mână un felinar. Faust își întoarce fața.*

WAGNER

Scuzați! V-am auzit cu sârguință declamând.
Citeați, de nu mă-nșel, vreo tragedie greacă.
În arta-aceasta sunt un ignorant,
În arta-aceasta-aș vrea povețe,
Nu știi de unde un profit mai iese,
Căci este foarte prețuită astăzi.
Am auzit spunându-se adese:
Comediantul poate și pe-un popă să-l învețe.

FAUST

Desigur, dacă popa însuși este un comediant,
Cum uneori se-ntâmplă.

WAGNER

Ah, țintuit cum stau la masă în chilie,
Cum lumea doar duminica o mai zăresc
Ca prin ochean, și numai de departe, mă întreb
Cum poate fi condusă prin oratorie[^17]?

[^17]: În timpul lui Goethe, mai mulți autori au exagerat importanța oratoriei în formarea intelectuală a tineretului.

FAUST

Cuvintele, de nu-s simțite, rămân seci.
Din suflet vorbele să crească,
Să-nduplece pe-ascultători
Îndestulându-i cu putere. Un ghiveci
Pentru o masă
E lesne să combini din ceea ce îți cade
De la banchetele străine.
Desigur, poți să scoți firave flăcări, jubilând,
În grămăjoara ta de scrum suflând.
Cu-atâta însă tu vei cuceri
Doar admirația unor maimuțe și copii.
Nu vei răzbate pân’ la inimi,
Dacă din inimă pornirea nu îți vine.

WAGNER

Norocul oratorului îl face dicțiunea.
Că-n urmă am rămas, o știu prea bine.

FAUST

Caute fiecare o dobândă, dar cinstită.
De ce ai vrea să fii nebun cu clopoței?
Își desfășoară mintea cu puțină artă
Îndemnul ca și tâlcurile ei.
Și dacă ții într-adevăr să spui ceva
De ce după cuvinte-ai alerga?
Discursurile voastre-atât de lucitoare,
În care omenirii îi gătiți scoverzi,
Sunt ca vârtejurile nefolositoare
Ce toamna dau prin frunze și livezi.

WAGNER

Ah, Doamne, cât de lungă-i arta
Și cât de scurtă viața!
Lucid cum sunt, am multe griji.
Mă copleșește ceața.
Cât de-anevoie se găsește calea
Ce duce la izvoare.
Și încă n-a făcut pe jumătate drumul,
Când bietul om dispare, moare.

FAUST

E oare pergamentul o fântână sfântă,
Din care-un strop te-astâmpără pe veci? Ah, cumpănește!
Împrospătarea n-o găsești, dacă
Din tine însuți ea nu izvorăște.

WAGNER

Iertați. Dar mi se pare
O bucurie făr-asemănare,
Să te transpui în alte vremuri,
În duhul lor, să vezi cum a gândit
Cutare înțelept, să vezi apoi
Ce minunat departe am ajuns și noi.

FAUST

O, da, departe pân’ la stele! Nu glumesc!
Amice, timpurile din trecut
Sunt pentru noi o carte ferecată cu peceți.
Ce voi numiți al vremurilor duh
E numai duhul dumneavoastră
În care vremurile se-oglindesc.
Îi spuneți duh! Cât e de slut!
Fug oamenii din fața voastră,
S-ascund să nu vă vadă, după uși.
O ladă cu gunoaie e, o cameră cu vechituri,
Ici-colo cu vreo acțiune
De stat, cu maxime pragmatice
Pentru prilejuri diferite – bune,
Menite a fi spuse de păpuși.

WAGNER

Dar lumea, inima și spiritul –
Oricine ar dori să le cunoască.

FAUST

Să le cunoască? Să le dea de rost?
Cunoașterea! Ce nume poartă
Ăst prunc și unde mi-i?
Puținii care-au cunoscut ceva și-au fost
Destul de deșucheați ca să o spună,
Descoperindu-și gândul și simțirea,
Au fost sau răstigniți, sau arși de vii.[^18]
Amice, rogu-te, e cam târziu.
Să întrerupem pentru astăzi convorbirea.

[^18]: Goethe face aluzie la Isus și la Giordano Bruno, filozof pe care Biserica Catolică l-a condamnat, în 1600, să fie ars pe rug.

WAGNER

Ce bucuros aș fi vegheat, ca să discut
Despre savante lucruri neîntrerupt
Cu dumneavoastră. Mâne ziua-ntâi de Paști fiind,
Îmi veți permite-o seamă de-ntrebări pe rând.
Mi-am închinat științei, studiilor, zelul viu.
Cunosc ce-i drept atâtea, dar aș voi pe toate să le știu.

*Iese.*

FAUST *singur*

Ciudat că numai capul
Speranța nu și-o pierde,
Aleargă după găunoase fleacuri,
Cu mâna sapă căutând comori de veacuri,
Și-i fericit când râme în gunoi găsește.

Putea să mai vorbească-aici astfel de glas,
În casa unde duhurile fac popas?
Totuși, de astă dată-ți sunt mulțumitor,
Biet pământean, ce-atâtea-ndrugă.
M-ai smuls din desperarea ce era
Pe cale simțurile să-mi distrugă.
O, arătarea-a fost atât de uriașă,
Că m-am simțit ca un pitic aproape.

Eu, chip asemenea divinității, care
Oglindă-aproape mă credeam eternității,
Și care-n propria-mi cerească claritate
Mă desfătam, argila aruncând-o de pe mine,
Eu, cu natura dimpreună-având aceleași vine,
Mai mult decât un heruvim, am îndrăznit
Viața unui zeu s-o gust nepotolit,
Și-acum ce crunt o ispășesc,
De un cuvânt de tunet nimicit.

Nu pot, nu mi-e îngăduit asemenea să-ți fiu.
De-avui puterea să te-atrag
Nu am puterea să te țiu.
În clipa-aceea fericită
Așa de mic, așa de mare mă simții.
Cu ce cruzime aruncatu-m-ai
În soarta mea nesigură de om, ca-ntr-un pustiu.
Cine mă-ndrumă? Și de care-ndemn să-ascult?
Ce să evit pe drumurile ceții?
Ah, înseși faptele, la fel cu suferința,
Zădărnicesc liberul umblet al vieții.

Mărețelor frumseți, ce inima le întâlnește,
Li se amestecă materie străină pretutindeni.
Când binele în lume îl ajungem omenește,
Mai binele se cheamă nebunie, și-amăgire.
Înaltele simțiri, prilejuri de viață, amorțesc
În valvârtejul pământesc.

Închipuirea, ce în zboruri îndrăznețe
Prin veșnicie se lărgește, prin înalta,
C-un spațiu mic se mulțumește
Când fericirile pier una după alta.
Adânc în inimă se cuibărește grija,
Secrete suferinți acolo pricinuind,
Ea tulbură plăceri și tihnă,
Îmbracă măști, tot altele, fără odihnă.
Sub chip de casă, curte, de femeie și copil apare,
Ca un pumnal, ca foc, ca apă și otravă de temut.
Silit ești să te temi de ceea ce nu va lovi,
Și să deplângi ce niciodată n-ai pierdut.

Nu sunt ca zeii. Cât de dureros o simt.
Un vierme sunt, ce-n pulbere trăiește,
A cărui foame de pământ
Cu talpa călătorul o strivește.

Nu-i pulbere tot ce din rafturi negre
Mă strâmtorează-ntre pereți?
Nu-s pulbere aceste vechituri
Pline de molii, aste pergamente, sfere?
Aici afla-voi ce-mi lipsește?
Sau poate că din mii de cărți citi-voi
Că oamenii de-a pururi pretutindenea s-au chinuit,
Abia aici și colo dac-a fost și-un fericit?
Tu, craniu gol, de ce privești rânjind?
Au pentru că lumina căutând cândva
De dorul adevărului purtat în frunte
Prin cine știe ce amurg ai rătăcit?
Voi, instrumente, mă priviți cu ironie,
Cu roți și creste, vălătuce, fierărie:
La poartă am ajuns, voi trebuia să-mi fiți o cheie.
Ce vrednice-mi păreați, dar n-ați desferecat zăvorul.
Taina păstrându-și-o în plină zi,
Natura nu se lasă despoiată
De vălul ei, și ceea ce ea nu-și arată,
Firește revelându-se duhului tău,
Nu-i smulgi cu pârghii și șuruburi niciodată.
Unelte vechi, pe care nu le-am folosit,
Voi stați aci, rămase din părinți,
Cilindre, voi vă înnegriți
Cât timp această lampă vă afumă.
Mai bine-agoniseala s-o fi risipit,
Decât cu ea în cârcă să asud aci!
Ce-ai moștenit de la părinți,
Trudind s-agonisești din nou să fie-al tău.
Ce clipa născocește, poate folosi,
Dar ceea ce nu folosește, balast e numai
Din cale-afară greu.

De ce privirea spre-acel loc se-ndreaptă?
Sticluța-aceea-i pentru ochi magnet.
De ce acuma mi se luminează-ncet
Precum se face când într-o pădure neagră
Neașteptat apare luna-ntreagă?

Salut, tu unică fiolă,
Pe care cu evlavie o iau și cu ardoare.
În tine eu cinstesc umana artă și inteligență.
Tu, a suavelor adormitoare seve chintesență!
Extract plăcut al tuturor puterilor omorâtoare,
Dovadă fă stăpânului de-a ta favoare!
Te văd, se liniștește suferința,
Te iau, se domolește străduința.
Mareea duhului, scăzând, s-a-ntins,
Pe marea-naltă iată-mă împins.
Oglinda apei strălucește-n lung și-n lat,
Spre noi limanuri sunt chemat.

Un car de foc plutește, cu aripi ușoare,
Spre-a mă lua. Sunt gata, tu, natură,
Să mă ridic și să străbat eterul
Spre-o țintă nouă de activitate pură.
Ce-naltă viață, ce divină voluptate!
Tu, vierme încă adineauri, meritate
Îți sunt acestea? Soarelui, cu hotărâre,
Întoarce-i grabnic al tău spate,
Că-i pământean și el! Și îndrăznește
Să dai în lături porțile, pe lângă care
Atât de bucuros se furișează fiecare!
E timpul, în sfârșit, să dovedești cu fapte
Că bărbăteasca demnitate
Nu-i mai prejos de măreția cea zeiască,
Nu tremură în pragul tenebroasei peșteri,
Unde închipuirea singură la chin
Condamnă-se, și nu evită trecătoarea
Cu gura-ncinsă de tot focul infernal;
În stare e ăst pas să-l săvârșească
Chiar dac-ar fi să cadă în neant.

Te iau, tu, cupă pură de cristal,
Dintru firidă, să primești licoarea.
Tu străluceai la părintești serbări de bucurie,
E mult de-atunci și chiar mai ieri
Înveseleai pe oaspeții severi.
Splendoarea multelor icoane ce le porți
Și datoria celui care bea să le explice
În rime, și să soarbă băutura dintr-odată,
Îmi amintesc ale juneții nopți.
N-am să te-ntind acum vreunui amic
Și versuri despre tine nu voi zice.
Iată un suc ce repede îmbată;
C-o brună revărsare-ți umple golul.
Eu l-am gătit, eu l-am ales cu cugetul deplin.
Această cupă, cea din urmă,
Salut înalt, eu ție, dimineață, ți-o închin!

*Duce cupa la gură.*

Dangăt de clopote și cântare de cor.

CORUL ÎNGERILOR

Hristos a-nviat!
Bucurie Celui
De moarte învins,
Pe care păcatele,
Moștenitele, furișatele,
Greu l-au încins!

FAUST

Ce murmur cunoscut, ce sunet lin
Îmi smulge cu putere cupa de venin?
Voi clopote înalte, pe pământ
Vestiți de Paști întâiul ceas?
Voi coruri, ziceți voi mângâietorul cânt,
Ce a sunat din guri de îngeri la mormânt
O veste bună aducând?

CORUL FEMEILOR

Cu mirodenii
L-am uns, l-am încins.
Noi credincioasele
În mormânt l-am întins.
Cu inuri și pânze
Trup învălirăm.
Pe Hristos în mormânt
Nu-l mai găsirăm.

CORUL ÎNGERILOR

Hristos a-nviat
Din groapa de lut.
Fericit iubitorul
Care-a trecut
Prin marea-ncercare
Mântuitoare!

FAUST

De ce mă căutați, în praful meu, senine,
Voi sunete cerești, puternice și line?
Voi sunteți pentru suflete domoale.
Ce bucuros solia bună o ascult,
Dar din credință nu-mi rămase mult.
Minunea-i al credinței prunc
Cel mai iubit. Nu îndrăznesc s-arunc
Privirea către sferele de unde
Suava veste-auzul îmi pătrunde.
Obișnuit din tinerețe cu-acest sunet,
El și acum mă cheamă la viață.
Cădea sărutul cerului cândva
Pe fruntea-mi aplecată sâmbăta.
Suna îmbelșugat un clopot. Rugăciunea
Avea ardori pe-atunci ca pasiunea.
Și o dorință neînțeleasă mă mâna
Să merg pe câmpuri și-n dumbravă,
Simțeam din lacrimi cum se închega
O lume-n mine și o slavă.
Cântarea-aceasta îmi vestea
Serbarea primăverii și norocul tinereții.
Copilăreasca amintire și simțire
Azi mă opresc la marginile ceții.
Cerești cântări, lungiți-vă-n ecou!
Răsare lacrima, sunt al pământului din nou.

CORUL ÎNVĂȚĂCEILOR

Înmormântatul
De jos ridicat,
Sublim înviatul
Măreț s-a-nălțat.
Avânt creator
Spre ceruri îl mână.
Ah, în durere
Noi stăm în țărână.
Maiestre, aici
Noi stăm însetați,
Tânjim după tine,
În urmă lăsați.

CORUL ÎNGERILOR

Hristos a-nviat
Din pânzele morții.
Rupeți voi, rupeți
Cătușele sorții.
Voi cari îl slăviți,
Voi cari îl iubiți,
Voi cari îl hrăniți,
Voi cari îl vestiți
Pe pământ și pe ape,
Vouă Maiestrul
Vă este aproape.

