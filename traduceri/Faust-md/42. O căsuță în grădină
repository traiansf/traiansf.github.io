#### O CĂSUȚĂ ÎN GRĂDINĂ

Margareta *sare înăuntru, s-ascunde după ușă, își ține degetul pe buze și iscodește prin deschizătură.*

MARGARETA

Iată că vine.

FAUST *vine*

Ah, ștrengărițo, așa mă-ngâni?
Ce bine că te întâlnesc!

*O sărută.*

MARGARETA

*îl sărută și ea*

Stăpânul meu, cum te iubesc!

*Mefistofel bate la ușă.*

FAUST *lovește din picior*

Cine-o fi?

MEFISTOFEL

Un prieten e!

FAUST

Un animal!

MEFISTOFEL

E timpul de-a ne despărți!

MARTA *vine*

Da, e târziu.

FAUST

Permiteți să vă însoțesc?

MARGARETA

Nici gând!
Măicuța m-ar… Adio!

FAUST

Trebuie să pleci?
Cu bine!

MARTA

Adio!

MARGARETA

La revedere! În curând!

*Faust și Mefistofel pleacă.*

MARGARETA

Ah, Dumnezeule, ce om și ce gândire!
La câte cugetă! Cu câte mintea-și ostenește!
Stau rușinată-n fața sa
Și spun la toate câte-mi spune – da.
Un biet neștiutor copil mă simt
Și nu pricep la mine ce găsește.

*Pleacă.*

