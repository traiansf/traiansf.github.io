#### PIVNIȚA LUI AUERBACH, LA LIPSCA

*Chef de* camarazi veseli.

FROSCH

Nimeni nu bea? Nimeni nu râde?
Ce fețe-s astea? Nici un chiot nu s-aude?
O flacără-mi erați de obicei, fârtaților!
Azi focul arde-n paie ude.

BRANDER

Numai a ta e vina, că nu vii
Ca altă dată cu năzbâtii, cu prostii!

FROSCH

*îi toarnă un pahar de vin în creștet*

Uite, de toate!

BRANDER

Porc, cum altul nu mai știu!

FROSCH

S-ar spune că doreai să fiu!

SIEBEL

De vă certați, pe-aci e ușa!
Cântați cu piept lărgit! Beți și urlați!
Începeți dar, ce așteptați?

ALTMAYER

Vai mie, ce mă fac?
Îmi spargi urechile. Dați-mi bumbac!

SIEBEL

De-abia când bolta sus răsună
Puterea basului o simți în strună.

FROSCH

Nu-i locul tău aici, de ți-a
Sări muștarul. Trà-la! Là-la! la!

ALTMAYER

Oh, tra-la! La-la! La!

FROSCH

Cântați subțire și înalt!

*Cântă.*

Sfântul Imperiu Roman
Cum se mai ține laolalt’?

BRANDER

Urât e cântecul! Și e politic! Și avan!
Ce cântec mizerabil! Mulțumiți
Lui Dumnezeu că de Imperiul Roman
Nu trebuie cu dinadinsul să-ngrijiți –
Că-mi sunteți deocamdat’ scutiți de-acest amar.
Eu, cel puțin, socot ca o dobândă
Că nu sunt împărat sau cancelar.
Cu cale-i însă să avem și noi un căpitan.
Ce-ați spune, dintre noi un papă să ne-alegem?
Voi știți ce însușire hotărăște, care calitate
Înalță pe bărbat în demnitate.[^42]

[^42]: Desigur, mai mult calitatea de băutor decât însușirile erotice.

FROSCH

*cântă*

Avântă-te în sus, privighetoare dulce,
Și cântă mândrei mele să se culce.

SIEBEL

Nici un salut iubitei! Vreau să uit.

FROSCH

În ciuda ta, mândruței un sărut!

*Cântă.*

Zăvor s-aude, și e noapte,
Zăvor s-aude și-apoi șoapte,
Zăvor se-nchide-n dimineață,
Iubitul iese iar în ceață.

SIEBEL

Tu, cântă numai, preaslăvește-o noaptea-ntreagă!
Voi râde eu la rândul meu.
Pe mine m-a-nșelat, pe tine te mai leagă!
Din parte-mi îi urez iubit un spiriduș,
Cu ea să-ți facă șagă după uși.
Și-un țap bătrân, leliță-fă, leliță-lele,
În prag să-ți facă temenele.
Un tânăr zdravăn, ce mai spun,
E pentru poama-aceea mult prea bun.
N-am să-i mai dau târcoale pe la vetre,
Prefer să-i sparg ferestrele cu pietre.

BRANDER

*lovind cu pumnul în masă*

Atenție! Și ascultați! Veți recunoaște
Că mă pricep cam la de toate, domnii mei.
Îndrăgostiții stau aci, tăcerea-i paște.
Acestora, precum o cere cuviința,
Vreau să le cânt pe poftă. Luați tonul!
Atenție! Un cântec pe măsură nouă!
Și să cântați refrenul, murmurând isonul!

*Cântă.*

A fost odat’ un șobolan,
Trăia numai din unt și slană.
Ca doctor Luther el făcu
O ceafă groasă, năzdrăvană.
Bucătăreasa îi găti
Otravă – locul strâmt îi deveni
Ca de aleanul dragostii.

CORUL

*chiotind*

Ca de aleanul dragostii.

BRANDER

Și șobolanul se-nvârti
Și din băltoace când bău,
El casa toată-o scormoni,
Dar furia nu-i folosi.
Sărea încolo-ncoaci sări!
Și în curând se osteni
Ca de aleanul dragostii.

CORUL

Ca de aleanul dragostii.

BRANDER

Și-apoi veni în plină zi
Și lângă vatră el căzu,
Se zvârcolea și gâfâia.
Bucătăreasa râse: „Ce-a mai fi?
Că șobolanul fluieră, ha-ha,
Și ortul popii și l-a da,
Ca de aleanul dragostii.“

CORUL

Ca de aleanul dragostii.

SIEBEL

Se bucură flăcăii de-o nimica toată.
Dar, spuneți-mi, e asta o ispravă,
Să dai la șobolani otravă?

BRANDER

Amicul nostru-o face lată.

ALTMAYER

Borțosul cu chelia lui rotundă!
Cât de domestic e la nenoroc!
Își vede chipul și asemănarea
În șobolanul mistuit de foc!

Faust *și* Mefistofel.

MEFISTOFEL

Mai înainte de orice – un loc de veselie
Ți-arăt. La ăst norod te-aduc,
Să vezi cât de ușor știu unii să trăiască.
O sărbătoare-i pentru ei aproape orice zi.
Cu haz puțin, cu mulțumire din belșug,
Se-nvârt în cercul lor îngust nerozii
Ca tinerii pisoi în jurul cozii.
Cât timp dureri de cap nu au,
Cât timp crâșmaru-i gata să-mprumute,
Ei toți înveseliți din fleancă dau.

BRANDER

Ăști oaspeți vin dintr-o călătorie.
Se vede după felul lor aparte
Că au sosit tocmai acu, și de departe.

FROSCH

Într-adevăr! Trăiască Lipsca noastră!
E-un mic Paris, și își cultivă cetățenii!

SIEBEL

Ce crezi, străinii ce-ar putea să fie?

FROSCH

Îi dibuiesc eu. Dați-mi-i în grije.
La un pahar de vin precum se știe,
Le smulg secretul, lesne, cum un dinte
De lapte scoți unui copil, fără să strige.
Din casă boierească parcă vin.
Sunt mândri, par dezamăgiți puțin.

BRANDER

Sunt șarlatani de iarmaroc, prinsoare fac!

ALTMAYER

Se poate.

FROSCH

Las’, că-i iscodesc eu, după plac.

MEFISTOFEL

*către Faust*

Nu bănuiesc ăștia pe dracu’,
Nici când sunt dați de-a berbeleacu’.

FAUST

Salutul nostru, domnii mei!

SIEBEL

Și-al nostru-n schimb!

*Încet, privind la Mefistofel dintr-o parte.*

Dintr-un picior de ce-o fi șchiopătând?

MEFISTOFEL

Îngăduiți să ne așezăm și noi la masă?
În loc de bune băuturi, de care nu găsim în casă,
Să ne încânte mai curând tovărășia!

ALTMAYER

Păreți un om din cale-afară răsfățat.

FROSCH

Ați mânecat îmi pare cam târziu din sat?
Cu Terchea-Berchea ați cinat?

MEFISTOFEL

Trecurăm tocmai astăzi pe la el.
Am stat de vorbă-ndelungat.
Ne-a povestit atâtea despre verii lui.
La despărțire zise: „Fiecăruia salut să-i spui.“

*Se-nclină spre Frosch.*

ALTMAYER

*încet* Avuși nevoie de aceasta?

SIEBEL

Șiret patron!

FROSCH

L-oi dovedi eu, în alt ton.

MEFISTOFEL

Voci încercate-am auzit cântând,
De n-a fost amăgire în ureche.
Desigur, cântecul sub aste bolți
Are-un ecou fără pereche.

FROSCH

Nu cumva sunteți un măiestru virtuos?

MEFISTOFEL

O, nu! Puterea-i slabă, numai pofta-i mare.

ALTMAYER

N-ați vrea să ziceți o cântare?

MEFISTOFEL

Dacă doriți, câte voiți!

SIEBEL

Dar printre altele și una nouă!

MEFISTOFEL

Din Spania ne-ntoarserăm în astă-seară,
Din a cântărilor și-a vinurilor țară.

*Cântă.*

A fost odat-un rege,
Ce-avu un mare purec –

FROSCH

Un purec! Auziți? L-ați așteptat?
Un purec! Vai, ce oaspete curat!

MEFISTOFEL *cântă*

A fost odat-un rege,
Ce-avu un mare purec.
A fost odat’, atâta știu,
Și regele, aceasta se-nțelege,
L-a îndrăgit ca pe un fiu.
Un croitor la sine cheamă –
Iată, ți-l dau în seamă.
Să iei boierului măsură
De pantaloni și haină.

BRANDER

Dar croitorului să-i spuneți
C-așa o vrea satrapul,
Să facă potrivit măsura,
Că orice cută-n pantaloni
O va plăti cu capul.

MEFISTOFEL

Și purecele-n catifea
Umbla acum la curte.
Purta pe haină câte-o stea
Și panglici lungi și scurte.
Iar când ministru deveni,
Precum era de prevăzut,
Și frații lui și rudele
Domni mari la curte s-au făcut.
Dar domni și doamne la palat
Ce cazne-aveau să-ndure!
Regina însăși, fetele din casă
Erau mușcate sub mătasă.
Dar n-aveau voie să înjure,
Nici să se scarpine-ndesat.
Doar noi ne scărpinăm când mișcă,
Și purecii-i strivim când pișcă.

CORUL *urlând*

Doar noi ne scărpinam când mișcă,
Și purecii-i strivim când pișcă.

FROSCH

Bravo, bravo! Încă o dată!

SIEBEL

Toți purecii așa să pață!

BRANDER

Cu degetele prindeți-i, că-i pleașcă!

ALTMAYER

Trăiască libertatea! Vinul să trăiască!

MEFISTOFEL

Aș bea și eu, ca libertatea s-o cinstesc,
Dar vinurile voastre nu mă ispitesc.

SIEBEL

Să n-o mai repetați, că-i supărare.

MEFISTOFEL

Mi-e teama de crâșmar, de vorbe grele,
Altfel v-aș îmbia ca unor oaspeți
Un strop ales din pivnițele mele.

SIEBEL

Dă-ncoa! Răspunderea-i a mea deplină!

FROSCH

De faceți rost de-un bun pahar, v-aducem laude.
Numai prea mici să nu vă fie mostrele.
Căci dacă e să prețuiesc ce nu-i, ce e,
Nevoie am de-o-nghițitură bună!

ALTMAYER

Din țara Rinului veniți, se pare.

MEFISTOFEL

Să-mi faceți rost de-un sfredel lung și mare.

BRANDER

Doar n-aveți buțile chiar la intrare?

ALTMAYER

Acolo-n colț e coșul cu unelte.

MEFISTOFEL

*ia sfredelul; către Frosch*

Spune-mi mata, ce băutură-ți este dragă?

FROSCH

Nu vă pricep. Aveți mai multe?

MEFISTOFEL

Îngăduit e fiecăruia s-aleagă.

ALTMAYER *către Frosch*

Aha! Ai și-nceput pe buze să te lingi.

FROSCH

De-i vorba să aleg, vreau Perla de la Rin,
Căci patria ne dăruiește cel mai splendid vin.

MEFISTOFEL *în timp ce sfredelește în masă o gaură, unde stă Frosch*

Aduceți ceară și-astupați cu dopuri!

ALTMAYER

Oh, asta-i numai – să scuzați – scamatorie!

MEFISTOFEL *către Brander*

Și dumneata cam ce dorești?

BRANDER

Șampanie să fie!
Să dea în clocot, ca și cum un jar ar stinge!

*Mefistofel sfredelește, unul a făcut în răstimp dopurile și astupă găurile.*

BRANDER

Se ocolește anevoie ce-i străin și ce desparte!
Ce-i bun – de multe ori ne e departe.
Un neamț adevărat urăște pe francezi,
Dar vinurile lor le bea cu sete, precum vezi.

SIEBEL *în timp ce Mefistofel s-apropie de locul său*

Mărturisesc că vinuri acre tocmai
Gâtlejul nu poftește. Dați-mi unul dulce.

MEFISTOFEL *sfredelește*

Să curg-aici vin vechi de Tokay.

ALTMAYER

Nu, domnul meu! În față mă priviți!
Vă știu intenția! Ne păcăliți!

MEFISTOFEL

Cu oaspeți nobili ca aceștia
Ar fi primejdios, nu sunteți de părere?
Dar grăbiți-vă! Pe față-mi spuneți,
Ce vinuri inima vă cere?

ALTMAYER
De toate! Ce mai întrebați?

*După ce găurile au fost sfredelite și astupate –*

MEFISTOFEL *cu gesturi ciudate*

Struguri face vița,
Coarne poartă țapul.
Scutur eu șuvița,
Mi se-nclină capul.
Vinul e zeamă,
Vița lemn se cheamă.
Masa de lemn
Poate și ea
Vin să dea.
Cuvântul e-ndemn,
Minune și semn.
Acum deschideți și vă desfătați!

TOȚI *în timp ce scot dopurile și fiecăruia îi curge în pahar vinul dorit*

Cum curgeți, ah, izvoare minunate!

MEFISTOFEL

Păzea! Pe jos un strop să nu-mi vărsați!
Ei beau repetat.

TOȚI *cântând*

Ne merge ca la canibali, cum se cuvine.
Cinci mii de porci n-o duc mai bine!

MEFISTOFEL *către Faust*

Sunt liberi, vezi-i cum petrec!

FAUST

Eu poftă aș avea să plec.

MEFISTOFEL

Ia seama numai și-i vedea
Cât de magnific bestialitatea se va revela.

SIEBEL

*bea neprecaut, vinul curge pe jos și se preface în flacără*

Foc! Ajutor! Iadul arde!

MEFISTOFEL *descântând flacăra*

Foc, elementul meu, tu! Ia-o mai domol!

*Către ceată.*

Deocamdat-a fost numai un strop de purgator.

SIEBEL

Ce-nseamnă astea? Așteaptă numai!
Scump vei plăti! Nu ne cunoști!

FROSCH

Ne crede dumnealui și beți și proști!

ALTMAYER

Gândesc să-l invităm, domol, să plece.

SIEBEL

Credea-ndrăznețul că aici
Cu hocus-pocus se petrece!

MEFISTOFEL

Taci, bute puturoasă!

SIEBEL

Coadă de mătură!
Pe cine beștelești? Drept ce ne iei?

BRANDER
Bătăi cădea-vor, grindină, de vrei!

ALTMAYER

*scoate un dop din masă, foc îi sare în față*

Ard! Ard!

SIEBEL

Dedatu-s-a scamatoriei, vrăjii.
Loviți! El nu mai e sub scutul legii!

*Ei scot cuțitele și tăbărăsc spre Mefistofel.*

MEFISTOFEL *cu atitudine gravă*

Închipuire și cuvânt
Schimbă sens și loc.
Fiți aici și fiți acolo,
Și vă fie de noroc!

*Ceilalți se opresc mirați și se privesc îndelung.*

ALTMAYER

Ah, unde sunt? Frumoasă țară!

FROSCH

Podgorii! Văd eu bine oare?

SIEBEL

Și struguri, struguri!

BRANDER

Aici lângă pridvor, ce viță verde!
Și-un strugure! Oh, mâna să-l dezmierde.

*Îl prinde pe Siebel de nas. Toți fac la fel, unul împotriva celuilalt, și ridică cuțitele.*

MEFISTOFEL *ca mai sus*

Tu amăgire, legătura ia-o de pe ochi, firește!
Și țineți minte voi, cum diavolul glumește!

*Dispare cu Faust. Ceilalți se depărtează unul de altul.*

SIEBEL

Ce noutate?

ALTMAYER

Cum?

FROSCH

Era acesta nasul tău?

