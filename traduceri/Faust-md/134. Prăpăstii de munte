#### PRĂPĂSTII DE MUNTE

*Pădure, stânci, pustnicie.*

Sfinți anahoreți, *risipiți printre abisuri.*

COR ȘI ECHO

Crângul în sus o ia,
Stânca stăruie grea.
Se-nalță mănunchi
Trunchi lângă trunchi.
Valul stropește,
Peștera dăruie scut.
Leul ne ocolește
Prietenește și mut,
Cinstește lăcaș,
Sfânta iubire,
Sacru sălaș.

PATER ECSTATICUS[^302] *plutind în sus și în jos*

[^302]: Sfânt cuprins de ardoarea extazului (lat.).

Veșnică ardere,
Dragoste-jar,
Dumnezeiescul,
Aprigul har!
Arc, săgetează-mă,
Suliță, spintecă,
Spadă, scurtează-mă,
Fulgere, vindecă!
Deșertăciunea
Toată să piară,
Ardă iubirea,
Veșnica pară.

PATER PROFUNDUS[^303] *în regiune adâncă*

[^303]: Sfânt adânc simțitor (lat.).

Cum la picioare-abis de stânci
Odihnește peste alt abis,
Cum râuri luminoase curg
Spre mari căderi ce s-au deschis,
Cum vajnice ca niște duhuri
Se-nalță trunchiuri în văzduhuri,
Așa atotputernica iubire,
Ea totul plămădește și-ntreține.
În juru-mi e sălbatic vuiet,
Dumbrăvi cu șuier mă pătrund,
Și cade totuși dulce-n murmur
Pârăul plin – până-n străfund,
Menit cumva să-nvie valea.
Iar trăsnetul căzu pe creasta rea,
Să-mprospăteze atmosfera
Ce neguri și venin purta în ea;
Sunt crainici ai iubirii – ei vestesc
Ce ne împrejmuie etern creând.
O, de-ar isca și-n mine focul,
Unde-ncurcat și rece, spiritul nătâng
Se zbate-n marginile simțurilor tâmpe,
Ca în dureri de lanțuri care strâng.
O, Doamne, mulcomește-mi mintea zbuciumată,
Și luminează-mi inima-nsetată!

PATER SERAPHICUS[^304] – *regiune de mijloc*

[^304]: Sfânt asemenea îngerilor (lat.).

Nouraș de dimineață
Trece prin belșug de cetini.
Înăuntru viu palpită
Duhuri tinere, mici prietini.

CORUL PRUNCILOR FERICIȚI

Spune-ne, părinte, cine
Suntem, spune, bune!
Fericirea noastră mare
Este lină, de minune.

PATER SERAPHICUS

Voi născuți la miezul nopții,
Treji în duh pe jumătate,
Voi pentru părinți pierduții,
Dar dobândă-n sfere-nalte
Pentru îngeri! Dragi îmi sunteți,
Să-mi veniți deci mai aproape!
Pe pământ voi aspre drumuri
Nu cuprindeți sub pleoape.
Coborâți degrabă-n mine,
Vă-mprumut eu ochii mei[^305],
Folosiți-i ca pe-ai voștri,
Și priviți în preajmă ce-i.

*El îi primește în sine.*

Sunt copaci și stânci acestea,
Fluviu ce-n adâncuri cade,
Și-cu-nvălurare drumul
Și-l scurtează prin cascade.

[^305]: Spiritele foarte curate ca ale pruncilor fericiți, morți devreme, nu mai au organele necesare spre a vedea lumea materială. Pater seraphicus le cheamă „în el“, ca să le împrumute ochii săi, cu care ele ar putea vedea. Concepția este luată de la misticul Emanuel Swedenborg, dar Goethe o dezvoltă pur poetic.

PRUNCII FERICIȚI *dinăuntru*

Ce măreață e vederea,
Însă locul e prea sumbru,
Și ne scutură cu groază.
Dă-ne, bunule, iar drumu’.

PATER SERAPHICUS

Înălțați-vă spre cercul
Unde creșteți nevăzuți,
Unde-a Domnului prezență
Întărește oaspeți mulți.
Au și duhurile hrană
Ce în èter pur plutește:
Revelația iubirii,
Ce în larg se dăruiește.

CORUL PRUNCILOR FERICIȚI – *horă în jurul celor mai înalte piscuri*

Mânile dați-vă,
Horă încingeți,
Dorul vi-l stingeți.
Cânte privirile,
Sfinte simțirile!
Învățămintele
Cele divine
Să vă pătrundă,
Ca în senine
Ceruri, înalt
Să vedeți pe
Cel Lăudat.

ÎNGERI *plutind prin văzduh mai înalt, ducând partea nemuritoare a lui Faust*

Salvat de rău e duhul
Ce-a străbătut văzduhul.
Cine cu zel s-a străduit,
Poate să fie mântuit.
Și dacă dragostea de sus
Ea însăși i s-a-mpărtășit,
L-așteaptă cete îngerești
Cu bucurii nepământești.

ÎNGERII MAI TINERI

Rozele[^306], ce le primirăm
Din curate mâni, albite,
De la sfinte pocăite,
La izbândă ne-ajutară,
Să desăvârșim lucrarea,
Răpind sufletul-comoară.
Risipirăm, răi fugiră,
Dracii chiar, când nimerirăm.
Și în loc de iad, pedepse,
Chinul dragostei simțiră.
Chiar Satan, bătrânul meșter,
Fost-a-n inimă muncit.
Jubilați, c-am izbândit!

[^306]: Rozele iubirii, cu care îngerii au izbutit să-i contamineze pe diavoli. Iubirea aceasta s-a transformat însă la Mefistofel în dragoste perversă.

ÎNGERII MAI DESĂVÂRȘIȚI

Rămâne pământesc un rest
Greu de purtat.
Chiar dac-ar fi de-azbest[^307],
Nu e curat.
Când un puternic duh
Stihiile din necuprins
La sine și le-a strâns,
Nu-i înger mare, mic,
Să poată despărți
Ce s-a unit.
Iubirea numai, veșnica,
Îi poate despica.

[^307]: *Azbest* – material rezistent la foc, din care, în vechime, se făcea pânză pentru morți.

ÎNGERII MAI TINERI

Lângă piscuri, ca neguri,
Simt în văzduhuri
Mișcând pe aproape
Viață de duhuri.
Destramă-se cețuri,
Văd ceată mișcată,
Băieți fericiți,
În cerc, izbăviți
De greul nespus –
Ușori se desfată
Privind primăvara
Lumii de sus.
Acum cu aceștia,
Pe treapta lor pus,
Pornească-mpreună
Pe trepte în sus.

PRUNCII FERICIȚI

Cu bucurie
Va să-l primim,
E-n crisalidă[^308].
Dovezi dobândim
Că și noi suim.
Despoiați-l de scame
Ce-l mai îmbracă.
De sfântă viață
Mai mare
Și tot mai frumos
Să se facă.

[^308]: Pruncii fericiți, care conduc sufletul lui Faust, socot sufletul acestuia, încă unit cu resturi de materie, ca pe un fluture care iese din crisalidă spre a zbura tot mai sus.

DOCTOR MARIANUS[^309] *în celula cea mai înaltă și mai curată*

[^309]: *Doctor Marianus* – sfânt închinat Mariei; era socotit a fi pe o înaltă treaptă a desăvârșirii.

Priveliștea-i deschisă
Și duhul înălțat.
Femei îmi trec prin față,
Se-nalță ne-ncetat.
La mijloc, stăpână,
Cu stelele se-ngână
A cerului regină
De strălucire plină.

*Extaziat.*

Doamna lumii, Doamna noastră,
Lasă-mă sub cort de cer
Să văd taina ta albastră.
Doar atâta eu îți cer.
Și îngăduie ce-n piept
Gingaș mă frământă,
Să te-ntâmpin ca un drept
Cu iubire sfântă.
Nimenea nu ne înfrânge
Când sublimă poruncești.
Scade repede văpaia
Când cu har ne potolești.
Tu Fecioară, preacurată,
Maică, tu aleasa mea,
Peste toate tu regină,
Zeilor asemenea!
Ușori mărunții nori
S-adună-n jurul ei.
E gingașul popor
De palide femei,
Căință căutând,
Sorbind eterul
Și-n har tot cerul.
Ție, ce ești neatinsă,
Ți-e dat, neluat,
La tine să vie acei ce
Ispitelor cad.
Cei ce-n slăbiciuni se zbat
Anevoie-s de salvat.
Singur-cin’ și-a sfărâmat
Lanț de pofte și păcat?
Cât de lesne-aluneci,
Pe pământ te-ntuneci.
Cine nu a-nnebunit
De-o privire ce-a vrăjit?

Mater Gloriosa[^310] *vine plutind.*

[^310]: *Mater Gloriosa* – Maica Domnului ca regină a cerului. În această ultimă scenă, Goethe recurge la iconografia catolică, spre a-și expune o concepție poetică personală despre salvarea sufletelor, sau mai bine zis a „entelehiilor“ (partea activă a sufletelor).

CORUL POCĂITELOR

Plutești spre înalturi,
Spre veșnicie.
Ascultă tu ruga,
Primită să fie,
Tu fără-seamăn, tu dar,
Tu plina-de-har!

MAGNA PECCATRIX[^311] (Luca, VII, 36)

[^311]: *Magna peccatrix* – Maria Magdalena. Aluzie la cele arătate în Evanghelia după Luca, 7, 36–50.

Pentru dragostea ce lacrimi
Fiului tău la picioare
Ca balsamul picurase
Ca să-i fie-mprospătare,
Pentru vasul, ce din plinu-i
Mirodenii a vărsat,
Pentru părul care moale
Sfinte glezne a uscat –

MULIER SAMARITANA[^312] (Ioan, IV)

[^312]: *Mulier Samaritana* – femeia din Samaria cu care Isus a stat de vorbă la fântâna lui Iacov. Aluzie la cele arătate în Evanghelia după Ioan, 4, 4–42.

Pentru piatra de fântână
Unde-Avram și-aduse turma,
Pentru ciutura pe care
Și-a lăsat și Domnul urma
Bând din ea cu sete mare,
Pentru apă cea bogată
Ce de-atuncea, veșnic vie,
Lin adapă lumea toată –

MARIA AEGYPTIACA[^313] *(Acta Sanctorum)*

[^313]: *Maria Aegyptiaca* – Maria Egipteanca, a cărei viață e descrisă în *Faptele Sfinților* (*Acta Sanctorum*). Versurile cuprind o aluzie la mâna nevăzută care a oprit-o, fiind păcătoasă, să intre în lăcașul Sfântului Mormânt. După această întâmplare, ea s-a retras pentru zeci de ani în deșert, unde a trăit ca o sfântă.

Pentru locul sfânt în care
Domnul fost-a coborât,
Pentru brațul ce din poartă
Cu-nfruntare m-a gonit,
Pentru lunga pocăință
Prin zeci ani de pustnicie,
Pentru gândul ce-n nisipuri
Eu l-am scris cu bucurie –

CÂTEȘITRELE

Tu stăpână-ndurătoare,
Care și de păcătoase
Mari te îngrijești, și care
Tot câștigul pocăinței
Îl sporești prin veșnicie –
Dă iertare și acestui
Suflet bun, ce doar o dată,
S-a uitat pe sine, iată,
Și-a greșit fără să știe.

UNA POENITENTIUM *altfel numită și* Margareta, *alăturându-se*

Cea fără seamăn
Și peste fire,
Tu plina-de-raze,
Apleacă-te,
Îndură-te – apleacă-te
Spre-a mea fericire,
Iubitul din zori
Se-ntoarce prin nori.

PRUNCII FERICIȚI *apropiindu-se cu mișcări încercuitoare*

Ne-ntrece, ne-ntrece,
Crescând puternic.
El grijii fidele
Răspunde-i cucernic.
Noi grabnic am fost
Luați din viață,
Dar el a-nvățat –
Acum ne învață.[^314]

[^314]: Sufletul lui Faust, purificându-se, a întrecut pe acela al pruncilor fericiți, care pot „învăța“ de la el.

UNA DIN POCĂITE *altfel numită și Margareta*

Încunjurat de cor de duhuri
Cel nou nu știe ce-i cu el.
Nu bănuiește sfânta ceată,
Așa de mult el e la fel.
De pământești el se desprinde,
Din învelișul vechi îmi iese,
Și în veșmântul său eteric
S-arată-n chip de tinerețe.
Dă-mi voie a-l povățui,
Îl mai orbește noua zi.

MATER GLORIOSA

Ridică-te spre sfere mai înalte.
De te presimte, te urmează.

DOCTOR MARIANUS *se roagă aplecat*

Spre privirea salvatoare
Ridicați-vă privirea,
Voi cei gingași prin căință,
Spre un chip preafericit
Schimbe-vi-se blândă firea.
Tu Fecioară, Maică, tu regină,
Tu zeiță, dă-ne grație deplină.

CHORUS MYSTICUS

Tot ce-i vremelnic
E numai simbol.
Ce-i chip îndoielnic
Aici s-a-mplini.
Nespusul, deplinul
Izbândă-i aci.
Etern-femininul
Ne-nalță-n tării.

FINIS

