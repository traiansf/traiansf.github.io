#### ÎN DOM

*Recviem. O orgă și cântare.* Margareta *în mijlocul norodului.* Spiritul rău *la spatele Margaretei.*

SPIRITUL RĂU

Altfel te simțeai, altfel, Margareta,
Când încă nevinovată
La altar veneai,
Când din ceaslov
Rugăciuni citeai,
Loc în inimă făcând
Jumătate jocului,
Jumătate Domnului.
Margareta,
Unde-i gândul, unde capul?
În inima ta
Ce faptă rea?
Te rogi pentru măicuța ta
Care din vina ta a adormit?
Pe pragul tău ce sânge e?
Sub inimă
Nu ți se mișcă o făptură,
Înspăimântându-te?
Ce presimțiri te iau?

MARGARETA

Vai! Vai!
Dac-aș scăpa de gândurile
Ce vin și trec, și iarăși vin
Împotriva mea!

COR

*Dies irae, dies illa*
*Solvet saeclum in favilla.*[^56]

[^56]: Din imnul închinat Judecății din urmă, atribuit lui *Toma de Celano*, poet religios medieval. În traducere: „Ziua mâniei, ziua aceea va preface lumea în cenușă” (lat.).

*Orgă.*

SPIRITUL RĂU

Amărăciunea te cuprinde.
Trâmbița din urmă sună.
Se cutremură mormintele –
Și inima ta,
Alcătuită din nou
Din liniștea de scrum,
În chinuri de flăcări
Se trezește!

MARGARETA

De-aș putea să plec de-aici!
Orga îmi taie răsuflarea,
Cântarea îmi destramă
Inima.

COR

*Judex ergo cum sedebit,*
*Quidquid latet adparebit,*
*Nil inultum remanebit.*[^57]

[^57]: „Când judecătorul va ședea, tot ce-i ascuns va ieși la iveală. Nimic nu rămâne nerăzbunat” (lat.).

MARGARETA

Ce strâmt e locul.
Stâlpii s-apleacă,
M-apasă bolțile.
– Aer!

SPIRITUL RĂU

Acoperă-ți fața. Păcatul și rușinea
Ascunse nu rămân.
Aer? Lumină?
Vai ție!

COR

*Quid sum miser tunc dicturus?*
*Quem patronum rogaturus?*
*Cum vix justus sit securus.*[^58]

[^58]: „Ce voi spune atunci, nenorocitul de mine? Ce ocrotitor voi ruga să mă ajute? Când numai cel drept este fără de grijă” (lat.).

SPIRITUL RĂU

Iluminații își întorc
De la tine fața,
Se sfiesc să-ți întindă mâinile
Purificații!
Vai!

COR

*Quid sum miser tunc dicturus?*

MARGARETA

Vecină, dați-mi sticluța!
Cade în leșin.

