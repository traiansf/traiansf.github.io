#### ODAIA MARGARETEI

MARGARETA *singură, la roata de tors*

Liniștea mea,
Odihna toată –
Nu le mai aflu,
Ah, niciodată.
Când el lipsește,
Lumea-i mormânt.
Mă pierd de jale
Și nu mai sunt.
Sărmanul meu gând
S-a rătăcit.
Sărmanul meu suflet
S-a risipit.
Liniștea mea,
Odihna toată –
Nu le mai aflu,
Ah, niciodată.
După el mă uit
Pe geam afară.
După el doar ies
Iară și iară.
Aleasa-i făptură
Și-naltu-i mers,
Ochii puternici,
Surâsul neșters,
Vorba-i ce curge
Ca râul vrăjit –
Și, ah, sărutarea
M-au otrăvit.
Liniștea mea,
Odihna toată –
Nu le mai aflu,
O, niciodată.
Numai spre dânsul
Pieptul meu crește,
Inima bate,
Jarul sporește.
Să-l sting în săruturi,
Ah, de-aș putea!
În văpaia sa,
Să pier aș vrea!

