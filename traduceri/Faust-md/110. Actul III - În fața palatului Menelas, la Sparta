### ACTUL III

#### ÎN FAȚA PALATULUI LUI MENELAS[^230], LA SPARTA

[^230]: *Menelas* (*Menelaos*) – rege în Lacedaemon, soțul Elenei și personaj important din *Iliada* lui Homer.

Elena *se ivește împreună cu* Corul prizonierelor troiane.

Panthalis, *conducătoarea corului.*

ELENA

Mult admirată și bârfită îndestul
Viu de pe țărmul unde puserăm picior
Beți încă de talazul vajnic legănat,
Ce ne-a adus din frigianele câmpii,
Prin grația lui Poseidon și-a vântului,
Pe spatele-nspumat în porturi părintești.
Acolo jos se bucură Menelas-crai
De-ntoarcere, cu toți războinicii viteji.
Primește-mă cu bine, tu, înalt palat,
Pe care tata Tyndareu[^231] și l-a clădit,
De pe colina-Athenei-Pallas când s-a-ntors,
Și când aici cu Clytemnestra[^232]-alăturea,
Cu Castor și cu Pollux[^233] mă jucam, crescând
În jurul caselor din Sparta, minunat.
Aripi de-aramă ale porții, vă salut!
Voi deschizându-vă, cândva s-a întâmplat
Să mi se-arate-aici Menelas, luminos,
Sub chip de mire, el ce mândru m-a ales.
Deschideți-vă iar, porunca să îndeplinesc,
Fidelă regelui, precum unei soții
I se cuvine. Să rămâie-n urma mea
Ursita și năpastele ce m-au pândit.
De când ăst prag îl părăsii, spre-a cerceta,
Cum sfântă-i datoria, templul cytheran[^234],
Și-acolo mă cuprinse hoțul frigian,
Se întâmplară multe. Despre toate zvon
Mai umblă bucuros, pe care bucuros
Numai acela nu-l ascultă-a cărui
Legendă spornică s-a prefăcut în basm.

[^231]: *Tyndareu* – rege legendar al Spartei, soțul Ledei.

[^232]: *Clytemnestra* – personaj din *Iliada*, sora Elenei și soția lui Agamemnon.

[^233]: Vezi nota 1 de la p. 302.

[^234]: Aluzie la celebrul templu închinat zeiței Afrodita, pe insula Cythera.

CORUL

O, femeie minunată, nu disprețui
Cinstea de-a avea supremul bun!
Căci ție, numai, ți s-a menit
Slava frumseții, mai presus de orice.
Eroul își are numele,
Cu care mândru pe căi va umbla.
Dar își apleacă și cel mai dârz bărbat
Simțirea în fața frumseții
De care e cutropit.

ELENA

Cu soțul meu pe o corabie venii,
Și înainte mă trimise în oraș.
Ce gânduri el nutrește-ascuns, nu pot ghici.
Viu ca soție oare? Ca regină viu?
Sau poate ca o jertfă pentru-amarul mult
Ce craiul, grecii-l îndurară îndelung?
Sunt cucerită. Prizonieră dacă sunt,
Nu știu. Căci faima și ursita doar de zei
Mi-s hotărâte, ele-nsoțitoarele
Suspecte-ale frumseții, cari și-n prag aci
Îmi stau alături sumbre ca primejdia.
Căci încă-n navă soțul meu privea doar rar
La mine și nu-mi spuse un cuvânt senin,
Parcă năpastă, numai, plănuia, cum sta
În fața mea. Când însă prora saluta
Limanul, el vorbi parcă mișcat de-un zeu:
„Aici coboară, rând pe rând, ostașii mei,
I-oi cerceta pe malul mării-nșiruiți.
Tu mai departe urci pe țărmul sfântului
Eurotas, rodnicul, mai sus, tot mai în sus,
Călăuzindu-ți roibii-n roua câmpului,
Pân’ ce vei fi sosit pe mândrul largul șes,
Unde Lacedaemon[^235] desțeleni ogor
Fertil, de munți severi, înalți, împrejmuit,
Și în domneasca mare casă vei intra.
Vei iscodi servitorimea, ce-o lăsai
Acolo cu îngrijitoarea vârstnică.
Aceea să-ți arate multele comori
Pe care tatăl tău în urmă le-a lăsat;
Prin pace și război eu însumi le-am sporit.
Găsi-le-vei în vechea rânduială, căci
Un privilegiu e al domnului de a
Găsi toate la locul lor, în casa lui,
Când se întoarce, tot cum le-a lăsat.
Puterea slugii e de-a nu schimba nimic.”

[^235]: *Lacedaemon* – numele antic al statului spartan.

CORUL

Privind acum comorile
Mereu sporite, ochi și piept desfătează-ți,
Colan și coroană
Ce bine îți vin! Și ele se cred ceva.
Dar intră numai, provoacă-le;
Degrabă s-ar pregăti înarmându-se.
Mă bucur la luptă frumsețea s-o văd
Cu aur, cu perle, cu pietrele scumpe.

ELENA

Apoi din gura lui se auzi și alt
Domnesc cuvânt: „Iar după ce ai cercetat,
Tripede tu să iei, și vase câte crezi,
Că jertfitorului de trebuință-i sunt,
Sărbătorească sacră faptă-ndeplinind.
Căldări de-asemeni, cupe fie la-ndemân’,
Apă curată fie de la sfânt izvor
În marile urcioare; lemn uscat,
Ce prinde flacăra, tu ține-l pregătit,
Să nu lipsească nici cuțitul ascuțit.
Rămâie toate celelalte-n grija ta.”
Astfel vorbi la despărțire, dar nimic
Din tot ce-i viu, nimica nu-mi numise el
Pentru tăiere-n cinstea celor din Olimp.
Dă de gândit aceasta, însă nu-mi fac griji,
Și totul fie după voia zeilor,
Care-mplinesc ce este după gândul lor;
Ce omenește ni se pare bun sau rău,
Noi muritorii, noi aceasta îndurăm.
De-atâtea ori a avântat cel ce jertfea
Peste o ceafă de-animal o bardă grea
Și să lovească n-a putut, zădărnicit
Fiind de un vrăjmaș, de mâna unui zeu.

CORUL

Ce s-a-ntâmplat, tu nu vei iscodi.
Crăiasă, mergi înainte,
Cutezătoare!
Binele, răul, vin omului
Pe neașteptate.
Chiar prevestit, noi nu-l credem,
Troia a ars, și moarte văzurăm,
Jalnică moarte:
Dar nu suntem aici,
Însoțindu-te, cu bucurie slujindu-te,
Nu vedem oare soarele,
Și ce-i mai frumos pe pământ,
Pe tine, noi fericiții?

ELENA

Fie oricum. Orice m-ar aștepta acum,
Cuvine-se să urc în casa regelui,
Care de mult dorită ’n mine s-a pierdut,
Și-acum îmi stă în față, iarăși, nu știu cum.
Urc astăzi anevoie numai treptele,
Pe cari copilărește am sărit cândva.

*Pleacă.*

CORUL

Aruncați, surioare, voi
Trist închisele,
Suferințele toate,
Împărtășiți-vă
Din fericirea stăpânei,
Din fericirea Elenei,
Care la vatra paternă,
Se-ntoarce cu-ntârziere,
Dar bucuroasă, în pas
Cu atâta mai sigur.
Laudă aduceți zeilor,
Cari îndrumă spre vetre,
Noroc refăcând.
Plutește cel dezlegat
Ca pe aripi peste asprimi,
În timp ce zadarnic
Închisul, de doruri luat,
Peste ziduri privind
S-amărăște brațe-ntinzând.
Dar pe ea, depărtata, în Ilios
Un zeu o cuprinse,
Din scrumul cetății căzute
Aici o aduse,
În vechea, cu nouă podoabă
Casă paternă,
După atâtea nespuse
Dureri, bucurii
Împrospătându-se, să-și amintească
Zilele tinere.

PANTHALIS *conducătoarea corului*

Lăsați acuma calea veselă, cântări,
Și întorcându-vă, spre ușă îmi priviți!
Ce văd, surori? Nu e regina ce la noi
Se-ntoarce tulburată, repede la pas?
Ce e, crăiasă, ce te-a zguduit prin săli
În casa ta în loc de bune întâmplări?
Ce s-a-ntâmplat, oricât ai vrea, tu nu ne-ascunzi,
Dezgust și neplăcere văd pe fruntea ta,
Mânie-aleasă cu surprinderea luptând.

ELENA *care a lăsat aripile ușii deschise, mișcată*

Fiica lui Zeus n-are temere de rând,
Și mâni de spaimă, trecătoare, n-o ating.
Dar groaza, ce din sânul vechii nopți ieșind
Din obârșii se-nalță, ’nfățișeri luând
Ca nori de jar din gura muntelui de foc,
Mai poate zgudui și piepturi de eroi.
Astfel cu spaimă astăzi stigice puteri[^236]
Intrarea-n casă mi-o-nsemnară, într-atât
Că de pe pragul cunoscut și mult dorit
Precum un oaspe alungat mă depărtez.
Dar pân-aicea în lumină m-alungați,
Iar mai departe nu, puteri, oricare ați fi!
La curățire sacră mă gândesc, curat
Să ne salute-al vetrei foc, ca domnitori.

[^236]: *Stigice puteri* – puteri din Hades.

CONDUCĂTOAREA CORULUI

Descopere-ne, nobilă femeie, ce
Anume s-a-ntâmplat, de ajutor să-ți fim!

ELENA

Câte-am văzut, cu ochii voștri veți vedea,
Dacă bătrâna noapte nu și-a înghițit
Numaidecât alcătuirile-n adânc.
Dar ca să știți, îmbrac vestirea în cuvânt:
Când am pășit în spațiul sever, solemn
Gândindu-mă la datorie, în palat,
Tăcerea coridoarelor mult m-a mirat.
Urechea nu mi-a fost atinsă de sonor
Cutreier și de valvârtejul așteptat,
Și nimeni, nici îngrijitoarea n-apăru
Să-ntâmpine un pas străin, binețe dând.
Dar când de vatră mă apropiai, încet,
La rămășițele de jar, ce mai ardeau,
Femeie mare, pe podea șezând, văzui,
Cuprinsă nu de somn părea, ci ca de-un gând.
La lucru o-ndemnai, cuvânt poruncitor
Rostind, crezând că poate-ngrijitoarea sta,
Uitării dând vreo prevedere-a soțului.
Dar învălită, nemișcata tot mai sta.
Cum stăruiam, ea ridică apoi un braț
Voind parcă din sală a mă alunga.
Eu spatele-i întorc și cu mânie-alerg
Spre trepte, când deodat’ văd ridicându-se
Împodobitul pat și scrinul cu comori;
Făptura însă, hâda urâțenie,
Mi-aține calea și s-arată cât clipești
În macra-i măreție, tulbure privind,
Alcătuire ce încurcă spirit, ochi.
Dar în zadar vorbesc, nici un cuvânt rostit
Nu va vădi vreodat’ asemenea figuri.
Ci iată c-o vedeți! Ea vine-n plină zi!
Aici suntem stăpâni și craiul va veni.
Făpturile-ntunericului, prietenul
Frumseții, Phoebus, le alungă înapoi.

Phorkias *apare pe prag, în ușă.*

CORUL

Multe văzui, cu toate că bucle
Tinere port pe la tâmple.
Spaime-ncercai, multe văzui,
Jale-n război și Troia în noapte
Atunci când căzu.
Zei auzii prin vajnicul vuiet,
Prin pulberea luptei, strigând,
Și glasul de-aramă al vrajbei
Pe câmp răsunând,
Lângă ziduri.
Ah, dăinuia încă Ilios,
Dar flacăra, jarul,
Trecea de la casă la casă,
Loc cuprinzând tot mai larg,
Cum vântul furtunii bătea
Cetatea în noapte.
Și goană văzui, prin dogoare
Și fum, prin flăcări și pară,
Zei în cumplită mânie,
Făpturi pășind ca minuni
Uriașe prin sfară sinistră
De foc sfâșiată.
Oare acestea eu le văzui,
Sau poate că duhul, de spaimă
Cuprins, își închipuie toate?
N-aș putea spune nicicum,
Însă că ochii mei văd grozăvia
Din față, aceasta prea bine o știu.
Aș putea s-o ating chiar
Cu mâinile, temerea
Dacă nu m-ar reține.
Care din fiicele
Lui Phorkis ești tu?
Seminției acesteia
Eu te aseamăn.
Ești poate că una
Din Graiele[^237] ce-și împrumută
Singurul ochi, singurul
Dinte ce-l au?
Cutezi, stârpitură,
Lângă frumsețea însăși
Sub ochii lui Phoebus
Să te arăți?
Vino, numai, arată-te,
Căci urâțenia el nu o vede,
Cum ochiu-i nu a zărit
Umbre vreodat’.
Pe noi muritorii
O jalnică soartă
Ne face cumplit să-ndurăm
Nespusa durere a ochilor,
De urâțenii stârnită
În cei ce frumsețea iubesc.
Da, ascultă tu numai,
Când calea ne-ații, un blestem,
Ascultă dojana din gura
Preafericiților mândri,
Că zei îi făcură.

[^237]: *Graiele* – alt nume al Phorkiadelor.

PHORKIAS

Vechi e cuvântul, dar rămâne-un adevăr:
Rușinea și frumsețea niciodat’ nu merg
Pe-același drum și mână-n mână pe pământ.
Adânc sălășluiește-n ele ura, că
Oriunde-n lume pe vreun drum s-ar întâlni,
Fieștecare își întoarce spatele;
Și-n goană fug, rușinea întristându-se,
Frumsețea steagul ignoranței fâlfâind,
Pân’ ce-ntunericul lui Orcus[^238] le-a-nghiți,
Dacă-nainte vârsta nu le-a domolit.
Pe voi, nerușinatelor, vă întâlnesc
Aici. Asemeni sunteți răgușiților
Și țipătorilor cocori, cari ca un nor
Deasupra capetelor noastre își trimit
În jos prelungul scâncet, ce-i menit
Privirea călătorului s-atragă. Dar
Se duc pe drumul lor cocorii, și de-al său
Drumețu-și vede. Astfel fi-va și cu noi.
Dar cine sunteți că-ndrăzniți lângă palat
Să vă purtați sălbatic ca menadele[^239],
Și-n prag îngrijitoarea s-o întâmpinați
Urlând ca-n fața lunii cânii adunați?
Sau poate credeți că nu știu din care neam
Îmi sunteți, voi, prăsilă jună de război?
Tu poftitoare de bărbați, ce ispitind
Războinici, cetățeni, la fel de vlagă-i storci!
Văzându-vă grămadă, parcă aș zări
Lăcuste-acoperind verdeața câmpului.
Mistuitoare de-osteneli străine, voi,
Nimicitoare de belșug ce-a răsărit!
Tu marfă cucerită, de vânzare-n târg!

[^238]: *Orcus* – altă denumire a Hadesului.

[^239]: *Menadele* – personaje mitologice, femei mânioase care-l însoțeau pe Dionysos, zeul beției.

ELENA

Cel ce în față mustră servitoarele
Atinge-un drept ce-l are-aici stăpâna doar;
I se cuvine ei să laude binele,
Precum să pedepsească ce-i de osândit.
Prea mulțumită sunt de cele ce-au făcut
Când Troia-mpresurată sta și când căzu,
Și-apoi, nu mai puțin, când jalnic rătăcind
Pe mare-am îndurat vremelnice nevoi.
Aștept și-aici aceleași de la ceata lor.
Nu cine e, ci cum servește sluga-ntreb.
De-aceea taci, la ele nu te mai rânji!
De-ai îngrijit cu bine casa regelui
Un timp în locul doamnei, e spre slava ta.
Acum se-ntoarce însă ea, tu vei pleca,
Răsplată ca să ai, iar nu pedeapsă.

PHORKIAS

Îngrijitoarea s-o ameninți, e un drept.
Înalta doamnă mi l-a binemeritat
Pentru-nțeleapta grijă ce-a purtat
De-a lungul anilor acestei case. Azi
Regina-și ia-n primire vechiul loc:
Cuprinde frânele slăbite, să domnești,
Ia-n stăpânire bogăția și pe noi
Cu ea; pe mine vârstnica mă apără
De ceata-aceasta, căci pe lângă lebăda
Frumseții tale, ele numai gâște sunt.

CONDUCĂTOAREA CORULUI

Ce hâd urâtul e, alături de frumos!

PHORKIAS

Și-alăturea de iscusință cât
De proastă-i nepriceperea!
Coretidele răspund, ieșind câte una din cor.

CORETIDA 1

Erebus[^240] este tatăl, noaptea-i muma mea.

[^240]: *Erebus* – spațiul cel mai de jos al Hadesului.

PHORKIAS

Vorbește-atuncea despre Scylla[^241], vara ta.

[^241]: Scylla – în legendele grecești, un monstru feminin care mânca bărbați.

CORETIDA 2

Din seminția ta mulți monștri s-au născut.

PHORKIAS

În Orcus du-te! Da, acolo-i neamul tău!

CORETIDA 3

Cei ce acolo stau, îți sunt prea tineri toți.

PHORKIAS

Pe moș Tiresias[^242] du-l în ispită, tu!

[^242]: *Tiresias* – în mitologia greacă, un vizionar orb din Teba. După *Odiseea*, el era singurul om care, în Hades, își mai păstrase conștiința și darul de vizionar.

CORETIDA 4

Doica lui Orion[^243] stră-strănepoată-ți fu!

[^243]: *Orion* – puternic vânător din timpurile originare.

PHORKIAS

De Harpii[^244] tu nutrită-ai fost cu scârnăvii.

[^244]: *Harpii* – în mitologie, păsări cu chip de fete, care murdăresc totul.

CORETIDA 5

Dar slăbiciunea tu cu ce ți-o mai hrănești?

PHORKIAS

Cu sânge nu, pe care-n sete tu-l poftești.

CORETIDA 6

Ți-e pofta doar la stârvuri, însuți ești un stârv.

PHORKIAS

Dinți de vampir lucesc cumplit în gura ta.

CONDUCĂTOAREA CORULUI

De-aș spune cine ești, gura ți-o închid.

PHORKIAS

De-ai vrea… De-ai vrea, numește-te pe tine-ntâi,
Enigma se dezvăluie de-ndat’.

ELENA

Fără mânie, cu tristețe, printre voi
Eu umblu, vrajba încercând a vă curma!
Că nu-i nimic mai stricăcios pentru stăpâni
Decât o tăinuită ceartă printre slugi.
Ecoul așteptat al dreptelor porunci
Nu se întoarce-atunci ca faptă înapoi.
Stăpânul stă înconjurat de un tumult,
Și încurcat el dojenește în zădar.
Și nu-i destul! Cu vinovată furie,
Ați invocat nefericite, groaznice
Figuri, ce mă-mpresoară îndrumându-mă
Spre Orcus, în pofida faptului că sunt
În dulce patrie. Sunt amintiri – ce văd?
Sau nebunie m-a cuprins? Și fost-am eu
Acestea toate? Fi-voi eu în viitor
Pustiitoarea groaznică-a cetăților?
Se înfioară fetele, tu însă, cea
Mai vârstnică , aștepți. O, spune-mi un cuvânt!

PHORKIAS

Celui ce-și amintește fericiri și ani,
Favoarea zeilor i-apare ca un vis.
Favorizată dincolo de orișice
Măsură, tu văzuși atâți îndrăgostiți,
În orice aventură gata a sări.
Încă din zori Theseus[^245] te-a răpit, aprins,
Ca Ercule de tare, chipeș și măreț.

[^245]: *Theseus* – erou mitologic, care a înfrânt Minotaurul din Creta. Printre aventurile lui se pomenea și de încercarea de a o răpi pe tânăra Elena, care a fost însă eliberată de frații ei.

ELENA

Închisă fui, o căprioară tânără,
Într-o cetate undeva prin văi în Attica.

PHORKIAS

Castor și Pollux te-au eliberat, și-apoi
Dorită și pețită-ai fost de-atâți eroi.

ELENA

Dar înclinarea mea Patroclu[^246]-ndeosebi
Mi-o cuceri, chip al Pelidului[^247] părea.

[^246]: *Patroclu* – erou din *Iliada*, prietenul lui Achile. A fost ucis în luptă de Hector.

[^247]: *Achile* – eroul cel mai de seamă în *Iliada*; fiul regelui Peleu, de aceea numit și Pelidul. Se spune că a fost ucis de săgeata lui Paris.

PHORKIAS

Voința părintească te-a căsătorit
Cu Menelas, viteazul mărilor numit.

ELENA

Dar tatăl meu și grija țării îi dădu.
Din căsnicie Ermiona se născu.

PHORKIAS

Când pentru moștenirea Cretei se lupta
Menelas, oaspete frumos îți apărea.

ELENA

De vremea-aceea tu de ce îmi amintești
Și de năpastele ce au crescut din ea?

PHORKIAS

E-un timp ce mie, o cretană liberă,
Robie lungă-lungă îmi aduse-aci.

ELENA

Îngrijitoare-aici te puse, să veghezi,
Cetatea-ncredințându-ți, scumpele comori.

PHORKIAS

Pe care tu le-ai părăsit, în Ilios
Dedându-te plăcerilor de dragoste.

ELENA

Nu-mi aminti de bucurii! Că suferinți
Amare cutropiră inimă și piept.

PHORKIAS

Se povestește însă că ai dublu chip,
Fiind văzută-n Ilios, dar și-n Egipt.[^248]

[^248]: O străveche legendă povestește că Paris, după ce a răpit-o pe Elena, a ajuns și în Egipt. Acolo, Proteus a reținut-o pe Elena, făcând după chipul ei un „idol” cu care Paris a plecat apoi spre Troia.

ELENA

Nu încurca neînțelesul și mai mult.
Nici azi nu știu care din cele două sunt.

PHORKIAS

Pe urmă se mai spune că din iad venind
Achil[^247], cu-ardoare ți se alipi și el,
Ne-ngăduit iubindu-te de mai de mult.

ELENA

Eu, idol doar, de el, un idol, m-am legat.
A fost un vis, cum înseși vorbele o spun.
Și-acum un idol[^249] mie însămi îmi devin.

*Cade în brațele semicorului.*

[^249]: *Idol* – în sensul de imagine, apariție.

CORUL

Taci, în sfârșit, taci,
Tu chiorâș-bârfitoareo!
Vai, ce iese din gura
Cu singurul dinte,
Din hăul urâtului?
Răul binefăcător părând,
Fiere de lup sub lână de oaie,
Mai îngrozitor îmi e decât gâtlejul
Cânelui cu trei capete.
Stăm și cu teamă iscodim
Când și unde, cum izbucnește
Pânditoarea pornire
A răutății.
În loc de a da mângâiere
Precum uitarea o dă, cu vorbă domoală,
Ce-i mai rău tu stârnești în trecut
Mai mult decât binele,
Lucirea stingând a clipei de față,
Tu negurezi și lumina speranței
Pentru ziua de mâne.
Taci, numai, taci,
Ca regina, cu sufletul ei,
Gata-n nimic să dispară,
Să se mai țină-ntre noi,
Ea, făptura făpturilor,
Ea, luminata de soare.

*Elena își revine și stă iarăși în mijloc.*

PHORKIAS

Ieși din nori tu,’nalte soare al acestei zile mari,
Tu, ce-acoperit încânți, te-arată să domnești lucind.
Cum se desfășoară lumea, tu privești cu ochi suav.
De mă-njură că-s urât, frumsețea eu totuși o știu.

ELENA

Dacă ies din șovăirea ce-n vârtejuri m-a cuprins,
De odihnă am nevoie, căci mi-e osul obosit:
Dar reginei i se cade bine a se stăpâni
Și cu bărbăție, orice-amenințare s-ar ivi.

PHORKIAS

Stând aci în toată măreția și frumsețea ta,
Ochiul tău poruncă dă. Ce poruncești? Rostește-te!

ELENA

Lăsați vrajba și grăbiți să facem neîntârziat
Pregătirile de jertfă, precum regele-a dorit.

PHORKIAS

Totu-i pregătit în casă, vase, bardă și triped,
De stropit și de-afumat. Dar ce jertfim arată-ne!

ELENA

Ce anume, regele n-a spus.

PHORKIAS

N-a spus? Cumplit cuvânt!

ELENA

Ce te tângui?

PHORKIAS

Tu, regino, ești aleasă pentru jertfă!

ELENA

Eu?

PHORKIAS

Și acestea!

CORUL

Vai! Vai, nouă! Vai!

PHORKIAS

Sub bardă vei cădea!

ELENA

Groaznic e, dar presimțisem!

PHORKIAS

Soarta n-o mai ocolești.

CORUL

Ah, și nouă ce ni se va întâmpla?

PHORKIAS

De nobilă
Moarte moare ea, dar voi în pod de grindă toate-n rând
Vă veți zbate, ca și sturzii spânzurați de păsărar.

*Elena și corul stau uluite și îngrozite.*

PHORKIAS

Voi umbre! Stane-ncremenite adăstați,
Înspăimântate să vă despărțiți de zi.
La fel cu voi, nici oamenii, nici unul, nu
Renunță bucuros la soarele de-amiazi,
Dar nimenea de-acest sfârșit nu-i mântuie.
Și toți o știu, și la puțini le e pe plac.
Sunteți menite pierderii! La lucru deci!

*Bate din palme: apar în ușă pitici travestiți, care execută în grabă poruncile rostite.*

Veniți, siniștrilor, voi monștri dolofani,
Urniți-vă că multe-s de stricat aici.
Altarului, cu coarne aurii, un loc
Îi faceți, barda va luci pe margine,
Umpleți urcioarele cu apă de spălat,
Va fi un negru sânge, murdărie rea.
Covorul mi-l întindeți frumușel în praf,
Ca jertfa să îngenuncheze jos, regal,
Cu capul despărțit, și învălită alb
Să fie-nmormântată cuviincios și demn.

CONDUCĂTOAREA CORULUI

Regina stă îngândurată lângă noi,
Ca iarba ce-i tăiată fetele se sting.
Dar mie mi se pare că datoare sunt
Cu tine să vorbesc, stră-stră-strămoașă tu!
Cuminte ești și binevoitoare pari,
Deși, descreierate, nu te-am cunoscut.
De-i cu putință vreo scăpare, să ne spui.

PHORKIAS

Răspunsul nu e greu. Atârnă doar de ea;
Regina s-ar putea salva, și voi cu ea.
De-o hotărâre e nevoie, grabnică.

CORUL

Venerată parcă, tu, înțeleaptă sibilă,
Ține foarfeca închisă, și-apoi
Vestește-ne ziua, salvarea:
Că neplăcut picioarele ni le simțim șovăind,
Noi, care iubind,
Mai bucuros am dansa.

ELENA

Fricoasele! Durere simt, dar teamă nu.
Mântuire însă dacă știi, ți-aș mulțumi.
Istețului adesea ce-i cu neputință
Posibil i se-arată. Vestea să ne-o spui.

CORUL

Vestea să ne-o spui; cum vom scăpa de ochiul
Lațului, ce-n jurul gâtului se strânge,
Precum colanul cel mai prost? – Presimțim
Noi sărmanele-ncercarea, ’năbușirea, dacă tu, zeiță
Rhea, muma noastră, nu ne scapi.

PHORKIAS

Aveți răbdare s-ascultați în liniște
Ce povestesc. Povești, atâtea, sunt de spus.

CORUL

Răbdare-avem. Căci iată în răstimp trăim.

PHORKIAS

Acel ce-acasă stând păzește nobile
Comori și drege zidul ’naltului sălaș,
Asigurându-și coperișele de ploi,
Lungi zile bune va avea pe-acest pământ.
Dar cel ce pragul cu călcâi și pas fugar
Nelegiuit și-l părăsește într-o zi,
Găsi-va, întorcându-se, același loc,
Schimbat e însă totul, dacă nu distrus.

ELENA

La ce asemenea zicale – mă întreb.
Voiai să povestești, nu supărări s-ațâți.

PHORKIAS

E fapt istoric, iar mustrare nicidecât.
Menelas, jefuind, plutea din golf în golf,
Limanuri, insule atinse-n trecere,
Cu pradă rară întorcându-se din plin.
În fața Troiei el stătu vreo zece ani;
Nu știu cât pentru-ntoarcere îi trebui.
Dar care-i starea-aici în a lui Tyndareu
Sublimă casă? Starea-n țară care e?

ELENA

Ocara ți-a intrat în fire într-atât
Că fără a mustra tu gura nu-ți deschizi?

PHORKIAS

Au stat mulți ani în părăsire văile
Ce dincolo de Sparta suie către nord,
În spate-având munții Taygetos, unde-n jos
Eurotas cade, pentru ca prin papură
Curgând s-adape, să hrănească albe lebede.
Pe-un plai ascuns, acolo sus s-a așezat
O prea vitează seminție, pătrunzând
Din nopți cimerice[^250], cetate și-a clădit,
Căznind mereu ținuturi, țară, oameni.

[^250]: *Cimerice* – nordice.

ELENA

Au izbutit să facă-acestea? De crezut?

PHORKIAS

Avură timp destul, vreo douăzeci de ani.

ELENA

E vreunul domn? Și ceilalți mulți, sunt ei tâlhari?

PHORKIAS

Nu-s hoți, dar unul este domn, stăpânul lor.
De-ocară n-am să-l fac, cu toate că m-a pus
La multe grele încercări. Ar fi putut
Să ia prea bine totul, dar se mulțumi
Cu daruri libere și nu ceru tribut.

ELENA

Și cum arată?

PHORKIAS

Mie-mi place, pot să spun.

E un bărbat semeț și sprinten, cultivat,
Precum puțini sunt printre greci. Unii bârfesc
C-ar fi un neam barbar, eu însă nu prea cred,
C-ar fi vreunul crud pe cât la Ilios
S-au dovedit atâți eroi de canibali.[^251]
Mărinimiei sale eu mă-ncredințai.
Cetatea sa! Pe-aceea voi să mi-o vedeți!
Alt chip având decât greoaiele zidiri
Ce le clădeau ciclopic grosolan
Părinții voștri, pietre răsturnând grăbiți,
Așa de-a dreptul una peste alta. S-o
Priviți pe dinafară, să vedeți ce drept
E rânduită, fără știrbituri în ea,
Și cum se-nalță către cer cetatea lui,
Strâns încheiată, ca oglinda netedă.
Pe ea nici gândul nu se poate cățăra.
Iar înăuntru sunt curți mari, jur-împrejur
Clădiri atâtea-având, spre scopuri fel de fel.
Se văd coloane-acolo, stâlpi, arc peste arc,
Balcoane, galerii lungind privirile,
Se văd blazoane.

[^251]: Episodul este povestit în *Iliada*, Cântul 22.

CORUL

Ce-s blazoanele?

PHORKIAS

Aiax[^252]
Purta, cum știți, pe scutul său șerpi împletiți,
Cei șapte-n fața Tebei[^253] de asemeni
Aveau pe scuturi desenate cu mult tâlc
De toate: lună, stele-n noaptea cerului,
Zeiță și erou, și spadă și făclii,
Și alte crunte-amenințări orașelor.
Astfel de semne ceata noastră de eroi
A moștenit și ea, din moși, în vii culori:
Vedeți acolo leul, vulturul și gheare chiar,
Un cap de bour, aripi, roze și păuni,
Și dungi albastre, roșii, negre, aurii.
Asemeni semne-atârnă-n săli, șir după șir,
În săli la rând, la rând, cât lumile de largi.
Acolo ați putea dansa.

[^252]: *Aiax* – în *Iliada*, cel mai de seamă erou al aheilor după Achile. El este acela care a răpit cadavrul lui Achile din mâinile troienilor.

[^253]: Aluzie la legenda greacă despre cei șapte eroi care, la îndemnul lui Polynikes, au pornit împotriva Tebei, ca să-l detroneze pe fratele acestuia, Eteokles. Cei șapte eroi au fost înfrânți.

CORUL

Sunt dansatori?

PHORKIAS

Juni proaspeți, bucle blonde, ceată tânără,
Miresme adiind, cum numai Paris, când
S-apropiè prea tare de regina.

ELENA

Cazi
Din rol cu totul. Spune ultimul cuvânt!

PHORKIAS

Tu-l spui, tu-l spui, dacă rostești limpede: da.
De-ndat’ cu-acea cetate te împrejmuiesc.

CORUL

Spune cuvântul, și pe toate ne-ai salvat!

ELENA

Cum? Să mă tem că regele atât de crud,
De crunt ar fi, ca să mă dea pierzaniei?

PHORKIAS

Ai și uitat cum regele a mutilat
Pe Deiphobus[^254], fratele lui Paris cel
Căzut, fiindcă văduvă fiind, noroc
Avu cu tine să trăiască. Nas, urechi,
Și altele-i tăie, atroce, regele.

[^254]: *Deiphobus* – fiul lui Priam și al Hecubei, soțul Elenei după moartea lui Paris. A fost omorât de Menelaos la căderea Troiei.

ELENA

I le făcu, dar pentru mine le făcu.

PHORKIAS

Și pentru-atâtea, tu ai să pățești la fel.
Frumsețea nu se-mparte. Cel ce o avu
Întreagă va distruge-o mai curând decât
S-o vadă că în parte numai e a sa.

*Trâmbițe în depărtare. Corul tresare cu teamă.*

Cum țipătul trompetei sfâșie urechi
Și inimă, așa-și împlântă ghearele
Și gelozia în bărbatul, care nici –
Odat’-nu uită ce-a avut și ce-a pierdut.

CORUL

N-auzi trompete? Sulițele nu le vezi?

PHORKIAS

Bine-venit fii, rege! Socoteală-ți dau!

CORUL

Și noi?

PHORKIAS

În față moartea ei vedeți,
Și-a voastră. Pentru voi nici o scăpare nu-i!

*Pauză.*

ELENA

Cu grijă-am cumpănit ce-mi este-ngăduit.
Potrivnic demon ești, aceasta bine-o știu,
Și teamă mi-e că binele-l întorci spre rău.
Dar spre cetate voi oricum să te urmez,
Restul îl știu; ce-ascunde-adânc[^255] în pieptul ei
Regina, să rămâie-o taină nimănui
De-atins. Mergi înainte-acum, bătrâno, mergi!

[^255]: Unii comentatori cred că Elena se gândește la reîntoarcerea de bunăvoie în Hades.

CORUL

Ce bucuros noi de-aicea
Plecăm cu repede pas.
Moartea-i în urmă,
Iar în față
Murii înalți
Ai marii cetăți.
Apărată va fi
Bine ca Ilios,
Care la urmă doar
Prin viclenie căzu.

Neguri se-ntind învăluind fundalul, dar și apropierea.

Ce este? Ce se întâmplă?
Priviți, surioare,
Nu a fost zi prea senină?
Neguri se-nalță acum
Din Eurotas, din undele sfinte,
Piere limanul cu papură-n susur,
De-asemenea albele
Lebede, blând lunecând,
Mândre prin grație
În voluptatea plutirii,
Pierit-au vederii.
Dar le aud,
Sunând le aud,
Departe sunând,
Moarte vestind.
O, dacă în cele din urmă
În loc de promisă salvare
Pieire nu ne-ar vesti,
Nouă, celor asemenea
Frumoaselor lebede,
Și celei ce-a fost zămislită din lebădă!
Vai nouă, vai, vai!
Totul s-acoperă-n neguri
Acuma jur-împrejur.
Una pe alta nu ne vedem.
Ce este? Ce se petrece?
Umblăm sau plutim,
Tărâmul de-abia atingându-l?
Mai vezi? Nu merge-nainte
Chiar Hermes? Nu cumva
Toiaguri de aur ne-ndrumă-napoi
Spre Hades, golul cel veșnic,
Cel plin de umbre-făpturi,
Crepuscul având doar surul amurg?
Da, și-acum se-ntunecă, se-ngroașă ceața,
Închegându-se ca zidul. Și pereți avem în față.
Ochiului s-așază-n cale. E o curte? E o groapă?
Groaznic e oricum. O, surioare, suntem prinse,
Prinse cum n-am fost vreodată.

