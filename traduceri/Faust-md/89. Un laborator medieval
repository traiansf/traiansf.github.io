
MEFISTOFEL

Cel ce trăiește mult experiență lungă are,
Și pentru el nimic nu este nou vreodat’,
Prin anii mei de pribegie, oameni
Am mai văzut, de soi cristalizat[^145].

[^145]: Oameni de soi cristalizat – oameni artificiali sub toate aspectele.

WAGNER *privind atent la fiolă*

Se-nalță, fulgeră, se-ncheagă,
O clipă doar și ce ispravă dragă!
Un plan măreț la început pare nebun.
Vom râde însă de-ntâmplare-n viitor.
Un creier destinat a cugeta îndemânatic
Va da în felul său și-un gânditor.

*Privește extaziat fiola.*

Răsună sticla de-o putere fără pace.
Se tulbură, se lămurește, deci se face.
Întrezăresc în cheagul ce apare
Un omuleț cum prinde-nfățișare.
Ce-am mai dori acum cu toții,
Când taina ni s-a dat pe față?
Dați sunetului doar puțină ascultare,
Și el devine grai și noimă cu viață.

HOMUNCULUS[^146] *din fiolă către Wagner*

[^146]: *Homunculus* – om produs pe cale alchimică. Naturalistul și medicul Paracelsus vorbea în lucrarea sa *De natura rerum* (*Despre natura lucrurilor*) de modul în care s-ar putea prepara un asemenea omuleț. După concepția lui Goethe, Homunculus este un fel de demon care știe tot ce s-a petrecut în trecutul omenirii și care are și alte însușiri ale unei figuri de basm.

Acu e-acu, tătuță! N-a fost glumă.
Îmbrățișează-mă la piept cu gingășie.
Dar nu prea strâns, să nu se spargă sticla.
Obștească însușire e, precum se știe:
Firescului de-abia-i ajunge-un univers deschis,
Ce-i artificial e mulțumit c-un loc închis.

Către Mefistofel.

Îmi ești și tu aici, șăgalnice cumetre?
Tocmai în clipa indicată. ’Ți mulțumesc;
Ursita bună te-a adus pe lângă vetre,
Și dat fiind că sunt, aș vrea să și lucrez.
Aș vrea să mă găsesc degrabă-n treabă.
Tu te pricepi, cărările să le scurtezi.

WAGNER

O vorbă încă. Sunt cam rușinat.
De toți sunt cu probleme asaltat.
De pildă: încă nimenea n-a înțeles,
Cum sufletul și trupul laolaltă
Se potrivesc frumos, să nu se mai despartă,
Și totuși traiul unul altuia și-l amărăsc
Pe urmă –

MEFISTOFEL

Stai, mai bucuros aș întreba:
De ce bărbatul și femeia sunt mereu în vrajbă?
O lămurire, prietene, nu vei avea.
Dar de făcut sunt multe-aici. Micuțul ăsta vrea.

HOMUNCULUS

Ce-i de făcut?

MEFISTOFEL *arătând spre o ușă laterală*

Aici arată-i darul minunat.

WAGNER *uitându-se mereu în fiolă*

Într-adevăr îmi ești un scump băiat.

*Ușa laterală se deschide spre încăperea unde* Faust *stă culcat.*

HOMUNCULUS *mirat*

Ah, strașnic!

*Fiola se desprinde din mâinile lui Wagner, plutește deasupra lui Faust și-l luminează.*

Și frumos împrejmuit! Dumbrăvi!
Și ape clare, și femei ce se dezbracă;
Ce minunate! Una însă mai suavă,
Da, una pare, strălucită, să se-aleagă;
E din eroică sau chiar zeiască seminție.
Picioru ’ntinde până-n apa străvezie.
A trupului văpaie nobilă și vie
Se răcorește în cristalul undei.
Ce freamăt de aripi bătând s-aude?
Ce zvon de pene frământând oglinda?
Și fete fug, până la coapse ude.
Crăiasa, însă, se privește liniștită,
Și cu plăcere mândră, feminină,
Pe craiul lebedelor[^147], ca o undă lină,
Îl vede-nghesuindu-se pe la genunchii ei,
Stăruitor, parcă i-ar fi un obicei.
Dar se ridic-un abur în văzduh
Și c-o beteală deas-acopere apoi
Povestea, scena dulce-a celor doi.

[^147]: E vorba aici despre motivul mitologic al unirii dintre Leda și Zeus (care a luat înfățișarea unei lebede), unire din care a fost zămislită Elena. Viziunea este ca o pregătire în vederea actului al III-lea (al Elenei).

MEFISTOFEL

Câte nu ai a povesti! Pe cât de mic,
Pe-atât de mare ești fantast.
Nu văd nimic –

HOMUNCULUS

Te cred, tu cel din nord,
În vârsta negurii crescut, încunjurat de un norod
De cavaleri și de popească scârnăvie,
Cum ți-ar mai fi privirea clară,
Acasă doar prin sumbra țară?

*Privind împrejur.*

Ce piatră afumată, rece mucegai!
Ogivele de-abia le mai îndur,
Eu care mă simt bine orișiunde.
De se trezește-acesta, dăm de alt necaz,
Privind, s-ar prăbuși-ntr-o clipă mort.
Dumbrăvi, izvoare, lebede și nude
Frumseți se arătară în prevestitorul vis.
Cum s-ar putea obișnui închis
Aici, în încăperile acestea sumbre?
Să-l ridicăm de-aci.

MEFISTOFEL

M-ar bucura ieșirea.

HOMUNCULUS

Trimite pe războinic unde-i bătălie,
Și fetei dă-i îndemn spre horă –
Vor fi atunci cum trebuie să fie!
Tocmai acum, precum îmi amintesc,
E noaptea clasică de Valpurgie.
E binele suprem ce-l poate aștepta,
Fă-l să ajungă-n propria-i stihie!

MEFISTOFEL

Despre asemeni lucruri încă n-auzii.

HOMUNCULUS

Dar la urechea voastră cum ar fi putut
Să și ajungă? Doar năluci romantice cunoașteți,
Mai sunt însă și cele clasice de cunoscut.

MEFISTOFEL

Și încotro va duce-acum călătoria?
Colegi antìci îmi spurcă bucuria.

HOMUNCULUS

Către nord-vest, Satano, ți-e domnia,
Către sud-est vom naviga însă acum.
Pe lângă-un șes întins Peneios[^148] curge,
Împrejmuit de crânguri și umbratic drum.
Se-ntinde șesul până-n munți de prospețime,
Și sus Pharsala[^149], azi ca și-n vechime.

[^148]: *Peneios* – râu în Tesalia, frumoasă regiune a Greciei antice, cunoscut ulterior sub denumirea de Salamvria.

[^149]: *Pharsalus* – cetate în Tesalia, dominând câmpia cu același nume.

MEFISTOFEL

O, vai, în lături! Dârza bătălie,
Ce se încinse între tiranie și sclavie,
Mă plictisește, căci de-ndată ce s-a terminat
Începe de la capăt înc-o dat’.
Și nimeni nu ia seama că e zgândărit
De Asmodeu ce-n dosul certei s-a pitit.
Se luptă, spun ei, pentru drepturi, libertate,
Slugi contra slugi sunt, când îi vezi de-aproape.

HOMUNCULUS

E data omului să fie îndărătnic.
Să-nvețe să se apere cum poate fiecare,
De-ncepe ca băiat, s-alege-n urmă și bărbat.
În cazul ăsta, mă întreb de este vindecare.
Un mijloc dacă ai, încearcă-l chiar acum.
Iar dacă nu, îngăduie să mi-l îndrum.

MEFISTOFEL

De încercat ar fi isprăvuri infernale,
Zăvor păgân îmi stă însă în cale.
Poporul grec nu a avut prea mare har,
Dar v-amăgește cu joc liber, senzual,
Vă ispitește pieptul cu seninele-i păcate…
Pe ale noastre totdeauna le găsiți întunecate.
Și-acum, ce vom începe?

HOMUNCULUS

Alte dăți nu ești tâmpit.
Când despre vrăjitoarele tesalice am grăit,
Cred că am spus ceva cu greutate.

MEFISTOFEL *libidinos*

Tesalicele vrăjitoare sunt ființe
De care lungă vreme-am întrebat.
Să locuiești cu ele nopți de-a rândul,
Nu cred c-ar fi plăcut vreodat’.
Dar să-ncercăm.

HOMUNCULUS

Mantaua dă-o-ncoace!
Să ne-nvălim ușure cavalerul.
Vă poartă zdreanța împreună pe sub nori,
Mai jos, mai sus, cât ține cerul.
Eu luminez, tot înainte.

WAGNER *temător*

Și eu?

HOMUNCULUS

Rămâi acasă pentru fapte importante.
Vechi pergamente vei desface, stând cuminte,
Vei aduna după rețete și din ceață
Stihii din care să formezi viață.
Vei cumpăni, vei cântări, vei potrivi.
Și-n timp ce eu cutreier lumea,
Descopăr poate-un punct pe i.
Atuncea scopul mare e atins,
Și străduința-și merită răsplata:
Onoare, aur, glorie, viață lungă,
Știință și virtute să ne-ajungă!
Rămâi cu bine!

WAGNER *întristat*

Bun-rămas! Vai, ce prăpăd,
Presimt că niciodată n-o să te revăd.

MEFISTOFEL

Către Peneios s-o luăm, de-a dreptul.
Nu mi-e cumătrul de disprețuit.

*Ad spectatores.*[^150]

De creaturi ce înșine le facem[^151],
Depindem totuși până la sfârșit.

[^150]: Către spectatori (lat.).

[^151]: O altă indicație a lui Mefistofel că a contribuit la crearea lui Homunculus.

