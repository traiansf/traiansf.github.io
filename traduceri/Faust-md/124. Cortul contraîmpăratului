STRÂNGE-TOT

Ne-am pus viața la mezat,
Din pradă partea ne-am luat.
Prin cort dușman ne-am înfruptat,
Așa-i viața de soldat.

TRABANȚII

În ceata noastră nu se potrivește
Să fii soldat și hoț deodat’!
Cel ce s-apropie de împărat
Să fie un cinstit soldat!

STRÂNGE-TOT

Știm noi ce-i cinstea îndeobște,
Făcută-n veci la fel să iasă.
Toți suntem de aceeași teapă:
Dă mâna-ncoa! Salut de breaslă!

*Către Prinde-Pradă.*

Nu mai lăsa ce-odat’ ridici.
Și să plecăm de zor de-aici.

*Pleacă.*

ÎNTÂIUL TRABANT

De ce nu i-ai lipit o sfântă palmă
Obraznicului, dreasă c-o sudalmă?

AL DOILEA

Nu știu, cum mă uitam la amândoi,
Aveau un aer de strigoi.

AL TREILEA

Vârtej simții, puterea îmi pieri.
Vederea îmi juca și se-mpăienjeni.

AL PATRULEA

S-a petrecut cum n-aș ști spune:
A fost o fierbințeală ziua-ntreagă,
O teamă grea, apăsătoare zăpușeală.
Unul mai sta, altul cădea cu fața bleagă.
În bâjbâială se lovea,
Vrăjmașul sub loviri cădea,
Și ca o ceață-n fața ochilor plutea.
Și zumzuia și fremăta-n urechi neîncetat.
La fel mereu, și-acum aicea stăm,
Și înșine nu dumirim ce s-a-ntâmplat.

*Vine* împăratul, *însoțit de patru* principi. *Trabanții se depărtează.*

ÎMPĂRATUL

Să-i fie cum i-a fi! Noi câștigarăm lupta.
Goana dușmanului pe câmp s-a destrămat.
Aici stă tronul gol, comoara trădătoare,
Scumpe covoare, cu odoare laolalt’.
Noi, apărați cu cinste de trabanții noștri,
Împărătește așteptăm trimiși ce vin,
Pe la noroade aducând solie bună:
Împăciuită e împărăția pe deplin,
Și dacă-n luptă și magia s-a-mpletit,
La urmă noi tot singuri am răzbit.
Din cer de cade-o piatră, sânge dacă plouă,
Din peșteri de s-aude sunet de minune,
Pentru triumful nostru toate sunt anume.
Căzu vrăjmașul spre batjocură-nnoită,
Învingătorul strălucește, laudă întreită
Aduce Domnului. S-alătură la glasu-i
Mulțime de-alte glasuri, glasuri milioane,
Cu-nalte mulțumiri: te lăudăm, o, Doamne!
Dar mulțumind evlavios spre ’nalturi, ochii
Eu mi-i îndrept supus și spre micimea mea.
Ziua un tânăr prinț și-o poate risipi,
Dar anii prețul clipei îl vor învăța.
De-aceea mă unesc făr’ de zăbavă
Spre binele împărăției, casei mele,
Cu voi, cei patru demnitari ca patru stele.

*Către întâiul.*

Tu grijă ai avut de-orânduirea oastei,
De îndrumarea în momentul crucial,
În pace să lucrezi, cum timpul îți va cere,
O spadă îți confer de arhimareșal.

MARELE MAREȘAL

Fidelă ți-a fost oastea, înăuntru-n țară,
Fidelă îți va fi de-acuma și-n afară.
Să-mi fie-ngăduit în sala de serbare,
În burg să-ți pregătesc ospăț, solemnitate,
Alăturea să-ți stau cu spada lucitoare,
Însoțitor al maiestății tale-nalte.

ÎMPĂRATUL *către al doilea*

Bărbat viteaz, ce și blândețe-arată,
Tu mare cămăraș să fii! Nu e ușor.
Ești cel mai mare peste servitorii casei,
Vei ține-orând și pace-n tagma slugilor.
Purtarea ta să fie o cinstită pildă
Pe placul domnului, pe placul tuturor.

MARELE CĂMĂRAȘ

A sprijini un gând al domnului, te-nalță:
S-ajuți pe cei mai buni, pe răi să-i lași în pace,
Și neviclean să fii, și fără-nșelăciune.
De vezi prin mine, Doamne, bine mi se face.
Cu-nchipuirea la serbare pot să fiu?
Când mergi la masă, apă îți întind și-ți țin
Inelele în palma mea, ca-n ceas senin
Să ți se-mprospăteze mâna-n vasul auriu.

ÎMPĂRATUL

Festivități acum nu mă atrag, dar fie!
Căci întărește și a faptei bucurie.

*Către al treilea.*

Tu mare stolnic ai să fii! Supuse-ți fie
De-acum vânatul, galițe, bucătărie.
Alegerea mâncărilor mie-mi rămână.
Tu le comanzi pe zile și pe săptămână.

MARELE STOLNIC

E-o datorie să postesc până în clipa
Când pusă-n fața ta te bucur-o mâncare.
Cu mine bucătarii au să ostenească,
S-aducă ce-i departe, timpul să-l grăbească.
Și depărtarea, timpul, grijă să nu-ți dea,
Că simplă fi-va masa, după pofta ta.

ÎMPĂRATUL *către al patrulea*

Vorbind fără ocoluri doar despre ospețe,
Pe tine, tinere erou, te-aleg paharnic.
Mare paharnic, grijă aibi să fie-n pivniți
Belșug măreț de vinuri bune, însă darnic
Să nu prea fii cu tine însuți. Cumpănit,
Nu te lăsa de ispitire cucerit.

MARELE PAHARNIC

Stăpâne, tinerii, încredere de le arăți,
Devin cât bați din palme, repede, bărbați.
Mă-nchipui și eu la ospățu-acela mare;
Voi rândui împărătesc bufet cu rare
Podoabe, tot cu văsărie de argint și aur,
Iar pentru tine-aleg din toate un pocal,
Cel mai frumos pahar, venețian cristal.
În el se întărește vinul, dar nu-mbată.
Unii se-ncred în harul lui, cum faima-l ține,
Dar cumpătarea ta ne apără mai bine.

ÎMPĂRATUL

Ce-acum vă dăruii în clipa asta gravă,
Ați auzit încrezători din cele zise,
Cuvântul împăratului nu se dezminte,
Pentru-ntărire însă e nevoie și
De grele, nobile dovezi, de acte scrise.
Dar pentru a săvârși formal ce se cuvine,
Bărbatul cel mai potrivit, iată-l că vine.

*Apare* arhiepiscopul, *care este și mare cancelar.*

ÎMPĂRATUL

O boltă când se-ncheie-n piatră sub tărie,
Clădită e desigur pentru veșnicie.
Vezi patru prinți aci. Ce-asigură durata,
A casei și a curții, noi am lămurit.
Acum ce-asigură împărăția-ntreagă
Să fie de cei cinci aparte rânduit.
Prin țări eu țin mai mult ca toți să strălucească,
De-aceea le voi da acum hotare noi,
Din moștenirea celor ce s-au depărtat de noi.
Celor fideli de față, vouă țări vă-mpart,
Și dreptul vă confer să vă lărgiți ținutul;
Prin moșteniri și schimb sporiți-vă avutul.
Doresc de privilegii să uzați din plin,
Ce după pravilă ca domni vă aparțin.
Ca juzi veți judeca în ultima instanță,
Apelul nu-i valabil peste capul vostru.
Dobânzi, și cens, și dijme, vămi, licențe, dăjdii,
Regalul minelor să vă sporească rostu’.
Spre-a dovedi deplină mulțumirea mea,
Aproape pân’ la treapta-mi vă voi ridica.

ARHIEPISCOPUL

Adâncă mulțumire toți îți spun prin mine.
Făcându-ne puternici, te-ntărești pe tine.

ÎMPĂRATUL

Dar vouă, celor cinci, și altă demnitate
Aș vrea să vă mai dau. Nu sunt pe scăpătate,
Și țin să mai trăiesc o zi pentru imperiu,
Dar o privire înapoi prin veac mă-ndeamnă
Orândul marilor strămoși să-l țin în seamă.
De-ar fi să plec la ei, alegeți voi urmașul:
Să-l ridicați cinstit pe-altarul hieratic,
Ca să sfârșească lin cel încă furtunatic[^295].

[^295]: Ca să moară împăcat el însuși, împăratul.

MARELE CANCELAR

Principi cu mândru piept și cu smerită față
Îți stau supuși în preajmă – adânc să ți se-nchine.
Cât timp fidelul sânge mai zvâcnește-n vine,
Noi suntem trupul viu, ce vrerea ta îl mișcă.

ÎMPĂRATUL

Ce-am hotărât e bine, dar acum, la urmă,
Să fie întărit în scris, cu semnătură.
Avutul îl aveți, ce-i drept cu totul liber,
Dar cu condiția nicicum să nu se-mpartă.
Oricât ați înmulți, averea ce primirăți,
De-ntâiul vârstnic fiu să nu se mai despartă.

MARELE CANCELAR

Încredințez acestui pergament statutul
Spre fericirea-mpărăției și a voastră.
Din cancelarie vin scrisul și pecetea,
Dar sacra semnătură, Doamne, e a voastră.

ÎMPĂRATUL

Acum vă las, pentru ca ziua-atât de mare
S-o cântărească-n sine-acasă fiecare.

*Principii lumești se-ndepărtează.*

PREOTUL *rămâne și vorbește patetic*

Da, cancelarul a plecat, dar nu vlădica.
El a rămas împins de-un duh prevenitor.
Îți poartă grele griji, stăpâne-domnitor!

ÎMPĂRATUL

Ce griji mai poți avea în astă zi preafericită?

ARHIEPISCOPUL

Cu câtă-amărăciune aflu-n ora-aceasta
Că, sfânt prin har, asociat ești cu Satana.
Pe tron șederea ta apare întărită.
Sfidezi pe Dumnezeu și chiar pe sfântul papă.
De află papa, grabnic te va osândi,
Cu raza lui imperiul ți-l va nimici.
Căci încă n-a uitat cum tu în ceas suprem,
În ziua-ncoronării stins-ai un blestem,
Scăpând pe vrăjitor. Creștinătatea tu
Ai păgubit cu grația, ce îi dădu
’Napoi viața. Bate-ți piept și un obol
Dă sanctității sale chiar acum pe loc
Din negrul, multul tău nelegiuit noroc.
Colina ceea, unde cortul tău a stat
Și rele duhuri împreună scut ți-au dat,
Unde de al minciunii Domn ai ascultat,
Smerit închin-o pentru sfântă osteneală,
Cu muntele și cu dumbrava lungă-largă,
Cu înălțimile-mbrăcate-n verzi pășuni,
Cu heleșteie și pâraie fără număr,
Ce se grăbesc șerpuitoare înspre vale,
Și valea însăși plină de grădini și-aluni:
Învederând căința, vei găsi-ndurare.

ÎMPĂRATUL

De greaua mea greșeală sunt adânc speriat;
Cum vrei, așa hotarul fie-ți măsurat.

ARHIEPISCOPUL

Da, locul pângărit, unde-ai încins păcat,
Să fie pus în slujba Celui prea Înalt.
O zidărie văd puternic cum se-nalță,
Privirea soarelui îi luminează corul,
Clădirea se lărgește chip luând de cruce,
Și nava se lungește bucurând poporul.
Mulțimea intră pe sub demnele portale,
Întâiul clopot a sunat prin munți și vale,
Vuind din turlele ce năzuiesc spre ceruri,
Și penitentul vine să bea viață nouă.
De față vrea să fie-n ziua târnosirii.
Prezența ta va fi o cinste și podoabă.

ÎMPĂRATUL

Măreața operă, ea să-mi vestească gândul
De-a lăuda pe Domnul, ispășind păcatul.
Slăvit să fie el, acum și prin tot leatul.

ARHIEPISCOPUL

În calitatea mea de cancelar, cealaltă,
Fac formele cu încheierea-laolaltă.

ÎMPĂRATUL

Un document de danie bisericii,
Să mi-l înaintezi curând, spre a-l iscăli.

ARHIEPISCOPUL *s-a înclinat să plece, dar se-ntoarce de la ușă*

Așezământului tu îi mai dărui și
Toate veniturile: dijmă și dobânzi
Și dăjdii pe vecie, căci de multe e
Nevoie pentru demnul trai de zi la zi.
Și greaua-administrație de-asemeni costă.
Pentru clădit de zor pe-un loc așa pustiu,
Din prada ta de aur dai și-aici puțin.
Mai trebuie din cele ce în minte-mi vin
Și lemn și piatră, var și câte se mai știu.
Cărăușiile, norodul răbduriu
Le face, și biserical binecuvântă.

*Pleacă.*

ÎMPĂRATUL

Plin de păcate sunt, vederea mi-a fost strâmtă.
Și paguba ce vrăjitorii mi-o aduc
E grea și mare, și-o descopăr prea târziu.

ARHIEPISCOPUL *se-ntoarce iar, cu cea mai adâncă înclinare*

Mă ierți! S-a dat… s-a dat infamului bărbat
Tot țărmu-mpărăției, dar anàtemal
Zdrobește, dacă preoților nu le-i da
Și-acolo dijmă și dobânzi și dajdia.

ÎMPĂRATUL *cu amărăciune*

Dar țara încă nu există, e în mare.

ARHIEPISCOPUL

Dacă ne-asiguri dreptul prin cuvântul tău,
Vine și timpul celui cu răbdare.

*Pleacă.*

ÎMPĂRATUL *singur*

Așa pot hărăzi întreg imperiul meu.

