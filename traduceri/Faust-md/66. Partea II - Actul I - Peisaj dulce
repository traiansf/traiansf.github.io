## PARTEA A DOUA A TRAGEDIEI – ÎN CINCI ACTE

### ACTUL I

#### PEISAJ DULCE

Faust, *întins pe glia cu flori, obosit, se frământă căutând somnul.*

*Amurg.* Spirite, *grațioase mici făpturi, plutesc în preajmă.*

ARIEL *cântă însoțit de harfe eoliene*

Ploi de flori, căzând mereu,
Pentru fire sunt îndemn,
Binecuvântarea verde
Pământenilor e semn.
Ielele, mărunte-mari,
Vin s-ajute cu măsură;
De-un nenorocit se-ndură,
Fie sfânt el, fie rău.
Voi, iele, ce plutiți aeriene,
În nobil chip să v-arătați,
Să-i domoliți crâncene chinuri,
Săgețile mustrării să le depărtați,
Purificați-l de trăirile amare. –
Răstimpuri în a nopții așteptare
Sunt patru[^86]: să le umpleți prietenește!
Să-i puneți capul mai întâi pe iarbă,
Să mi-l scăldați în rouă din a Lethei[^87] revărsare
Ca, întremat de cufundare și uitare,
În pragul zilei să se simtă
Înviorat la-ncheieturi și-n mădulare.
Îndepliniți pe rând și cu luare aminte
A ielelor cea mai frumoasă datorie.
Redați-l sănătos luminii sfinte!

[^86]: Cele patru răstimpuri ale nopții corespund împărțirii date de romani timpului nocturn: cele patru vigilii (sau străji, din lat. *vigilia, -ae* = veghe).

[^87]: *Lethe* – în mitologia greacă, râu în Hades, din care sufletele morților beau „uitarea”.

COR
*– glasuri, când singure, când câte două, când mai multe, alternând*

Amurgirea blândă, lină,
Cântă-n aer ca pe strună.
Dulci miresme, văl de neguri
Într-o rariște s-adună.
A truditului vedere
Poarta zilei și-o închide.
Poarta păcii-n dulce murmur
Inimii i se deschide.
Noaptea știe să coboare.
Stea, de stea prin fir se leagă.
Mari lumini, scântei mărunte
Izbutesc să se aleagă,
Se-oglindesc adânc în lacuri
Și lucesc în noaptea clară.
Luna o pecete pune
Pe odihna ca de ceară.
Ceasuri trec, pierind ca anii,
Și se strâng dureri, norocuri.
Te vei întrema de-acuma.
Aibi încredere-n sorocuri.
Văile sunt verzi, copacii
Dau pentru umbrire boltă.
Holda-n valuri mari de aur
Unduiește spre recoltă.
Ca să-ți împlinești dorințe,
Uită-te la cea lucire!
Somnul e veșmânt, aruncă-l,
Că ți-e piedică la fire.
N-amâna, să te încumeți,
Când cei mulți stau cu sfială.
Cel ales, de se pricepe,
Poate totul cu-ndrăzneală.

*Un zgomot asurzitor, însoțit de tunete, vestește apropierea Soarelui.*

ARIEL

Auziți! Hore[^88]-n furtună!
Pentru-auzul unor duhuri
Noua zi sunând se naște.
Porți trosnesc, și prin văzduhuri,
Roțile lui Phoebus[^89], raze.
Vine-n tunete lumina,
Cu ce bucium, larmă multă!
Ceea ce nu se aude
Numai greu urechea-ascultă.
Vă ascundeți! Prin coroane
Și prin flori v-adăpostiți!
Tunetul luminii, zilei,
De v-ajunge, asurziți!

[^88]: *Horele* – în mitologia greacă, zeițele care deschid și închid porțile cerului când Apollo își începe cutreierul ceresc, în carul său solar.

[^89]: *Phoebus* – alt nume al lui Apollo, zeul luminii.

FAUST

Înviorate bat ale vieții pulsuri,
Crepusculul eteric să-l salute.
Statornic tu mi-ai fost, pământ, în noapte,
Când toate le-am crezut pierdute.
Noi bucurii îmi dai, tu proaspătă prezență,
Și-o hotărâre îmi stârnești în suflet
De-a năzui mereu spre o supremă existență. –
În lume zorile-s deschise,
Din mii de guri răsună viața în pădure,
Se mai zăresc în vale neguri sure,
Dar cerul clar descinde în abise.
Și crengi și ramuri se ridică-nrourate
Din adâncime, unde aplecate adormiră.
Culori se lămuresc pe-acele prunduri, Unde frunziș și floare perlele-și prefiră.
În paradis se schimbă prejmetele[^90] toate!
Privește-n sus! Giganticele piscuri
Vestesc acum sărbătoreasca oră.
Le este-ngăduit de timpuriu să guste
Lumina veșnică, ce-apoi la noi coboară.
Acuma luncilor, din plaiuri unduinde,
O strălucire nouă li se dăruiește.
Treptat, în jos, lumina izbândește și se-ntinde.
Ea vine-n față! Dar deodat’
Străfulgerat în ochi ca de-o durere,
Sunt nevoit să mă întorc, orbit.
Așa se-ntâmplă, când nădejdea
Cu cea mai ’naltă din dorinți se înfrățește
Și porți de împlinire se deschid.
Din obârșii prisos de flăcări se revarsă,
Și uluiți noi stăm cu uitătura arsă.
Voiam făclia vieții s-o aprindem.
Și ne cuprinde ocean de foc! Ce foc!
Iubire e sau ură? Arzător e nimbul,
Dureri și bucurie dându-ne cu schimbul.
Și iarăși spre pământ privim,
În văluri de-apărare ne-nvălim.
Rămâne astfel soarele în spate!
Cascada apei, ropotind pe stânci, în vuiet:
La ea mă uit, și crește încântarea.
Căzând, ea se resfiră-n alte
Mii de căderi, și-n mii de jgheaburi se desparte,
Cu spume înecând, c-un clocot, steiul,
Și aburi înălțând în zarea
De stânci închisă. Din furtuna-aceasta
Cât de măreț răsare
În schimbăcioasa lui durată curcubeul,
Când închegat, când șters, pe creasta
Aeriană, ’mprăștiind de sus fiorii de răcoare.
El oglindește omeneasca străduință.
Tu cugetă și vei pricepe mai de-aproape
Cum a vieții tainică ființă
O prindem în răsfrângerile colorate.

[^90]: *Prejmet* – împrejurime.
