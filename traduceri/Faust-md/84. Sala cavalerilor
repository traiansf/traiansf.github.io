DOAMNA

Trecut-a fost prin multe mâni astă comoară.
Și-i cam uzată nestemata prinsă-n aur.

ALTĂ DOAMNĂ

La zece ani – o bună poamă!

CAVALERUL

Își ia ce e mai bun, cum poate, fiecine.
Cu-asemeni mândre resturi eu m-aș mulțumi.

ÎNVĂȚATUL

O văd destul de clar, ca-n ceas de zi.
Să mă-ndoiesc că-i cea adevărată?
Impresia de-acum e poate cam exagerată.
Mă țin însă de cele scrise.
Și-n text citesc că ea din cale-afară
Plăcu bătrânilor din Troia, cum se face.
Și-aceasta, dacă nu mă-nșel, se potrivește și aci:
Eu tânăr nu mai sunt, dar tot îmi place.

ASTROLOGUL

El nu mai este un băiat. Ci un viteaz erou.
Cât o cuprinde, ea de-abia se apără.
Cu brațe tari el o ridică. O răpește?
Și-o duce – încotro?

FAUST

Prea – îndrăzneț!
Nebunule, cutezi? – N-auzi? Oprește! Stai!

MEFISTOFEL

Faci însuți cele ce ți se năzar!

ASTROLOGUL

*Elena* este, iar spectacolul ce-l dai
*Răpirea preafrumoasei* l-aș numi.

FAUST

Nici o răpire, nu. Nici o răpire nu va fi.
Nu-i oare cheia-aceasta-n mâna mea?
Prin groaznice singurătăți ea m-a purtat,
Scoțându-mă din neguri la liman.
Piciorul mi l-am pus aci, unde a stat
Și stă temeiul meu dintotdeauna.
De-aci un duh se poate încerca
Cu alte duhuri. Dubla-mpărăție
De-aici o pregătesc, magnifică să vie.
Departe-a fost, dar cât de-aproape
Ființa-aceasta poate-acum să-mi fie!
O voi salva! Voi, mume! Mume! Să mi-o dați!
Cel ce o vede e pierdut de-o pierde.

ASTROLOGUL

Ce faci tu, Faust? O, Faust! Cu strășnicie
El o cuprinde, umbra
Se tulbură. De unde s-o mai iai?
Și cheia el o-ntoarce către june,
Și atingându-l, vai! vai nouă, vai!
Se-ntoarce totul, totul se destramă în nimic!

*Explozie. Faust cade. Spiritele se destramă în aburi.*

MEFISTOFEL *ridicându-l pe Faust pe umăr*

Isprăvile unui nebun fac rană
Și pagubă chiar diavolului în persoană.

*Întuneric. Tumult.*

