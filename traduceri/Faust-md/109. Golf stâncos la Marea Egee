NEREIDE ȘI TRITONI

Să ne ducem mai departe!
De-o călătorie foarte
Scurtă, e nevoie astăzi,
Ca să facem o dovadă
Că mai mult ca peștii suntem.
Frați, surori, acum degrabă!

*Se depărtează.*

SIRENE

Plecară-ntr-o clipă
De-a drept spre Samothrace[^208]
Cu vântul prielnic.
Ce speră a face
În țara Cabirilor[^209]?
Sunt zei cu totul aparte
Care mereu se-nnoiesc pe pământ,
Dar înșiși nu știu ce sunt.
Rămâi deasupră-ne, lună,
Să stăruie noaptea aproape, departe,
Și ziua să nu ne alunge.

[^208]: *Samothrace* – localitate ce adăpostea cultul și misterele Cabirilor.

[^209]: *Cabiri* – zeități bune, de origine feniciană, care ocroteau navigația și al căror cult s-a răspândit îndeosebi în timpul elenismului. Se crede că însuși Alexandru cel Mare a fost un adept al acestui cult. În timpul lui Goethe s-a iscat o mare dispută între filozofii germani cu privire la semnificația și numărul Cabirilor.

THALES *pe țărm, către Homunculus*

Te-aș duce bucuros pe la Nereu anume.
De peștera-i nu suntem prea departe.
Dar e-ncăpățânat bătrânul,
Și înăcrit, să fugi în lume.
Ursuzului nu-i este nimenea pe plac
Din neamul omenesc pe tot tărâmul.
El știe însă viitorul,
De-aceea-atâția temenele-i fac
Și cinstei dau în slujba sa.
Și-apoi făcu și bine câteodat’.

HOMUNCULUS

Să facem încercare, poate că nu m-ar costa
Numaidecât fiola, sticla, flacăra!

NEREUS

Aude oare glasuri omenești urechea mea?
Mânie-adâncă îmi cuprinde inima.
Sunt oamenii alcătuiri ce zei ar vrea să fie,
Dar osândiți în veci asemeni loru-și să rămâie.
De-a lungul anilor m-am odihnit zeiește, dar am căutat
Celor mai buni un bine să le fac.
Când însă fapta lor vedeam, mi se părea
Că n-aș fi dat nicicând vreun sfat.

THALES

Și totuși noi avem încredere în tine,
Ești înțeleptul mării, nu ne alunga.
Privește flacăra aceasta, pare om.
De sfatul tău în totul ea ar asculta.

NEREUS

Nu are preț la oameni sfatul, nici un sfat.
Vorba cuminte moare în urechea tare.
Atâtea fapte singure s-au judecat,
Norodul însă stăruie a fi încăpățânat.
Pe Paris părintește eu l-am prevenit,
Când farmecul femeii încă nu-l cuprinse.
Pe țărmul grec sta el, acolo, îndrăzneț,
Când i-am vestit vedenia ce mă învinse:
În aer fum-vârtej, năvală de roșață,
Jos grinzi arzând, sfârșituri de viață –
A Troiei zi de judecată, cunoscutele vedenii,
Ce au rămas o groază prin milenii.
Cuvântul meu lui Paris joc i se păru.
El își urmă îndemnul, Ilios[^210] căzu,
Cadavru uriaș, înțepenit în chin,
Prânz negru pentru vulturii din Pind.
Și lui Ulise nu i-am prevestit în taină
A Circei[^211] cursă, a ciclopilor grea spaimă,
Și șovăirea sa, a prietenilor ușurință?
Și câte altele! I-am fost spre folosință?
Mult legănat fusese, până ce târziu nespus,
Un val pe țărmul prietenos l-a dus.

[^210]: *Ilios* – alt nume dat Troiei.

[^211]: *Circe* – vrăjitoarea în mrejele căreia a căzut Odiseu în cursul rătăcirilor sale.

THALES

Pe-un înțelept îl doare-asemenea purtare,
Dar bunătatea va mai face o-ncercare.
Grăuntele de mulțumire ce-i primi
Va copleși nemulțumirile de pân-aci.
Căci nu-i puțin, nici lucru mic, ce te-am ruga:
Acest băiat ființă-ar vrea să ia!

NEREUS

Umoarea cea mai rară nu-mi stricați.
O bucurie-aștept din largul zării,
Căci pentru astăzi fiicele mi le-am chemat,
Doridele[^212] și grațiile mării.
Olimpul nu, și nici ținuturile voastre
Nu poart-alcătuiri atâta de măiastre.
S-aruncă-n valuri când le-adun
De pe-un bălaur hăt pe calul lui Neptun[^213].
Unite gingaș apei, vor sălta
Că însăși spuma pare-a le-nălța.
În carul-scoică, ce purtase pe Venera,
S-arată Galateea[^214], preafrumoasa, legănată,
Care de când zeița Kypris[^215] de la noi se duse
În Paphos[^216] însăși ca zeiță-i venerată.
Moștenitoarea mândră și suavă
Un templu are-acolo, și pe ape slavă.
Plecați! În ceas de bucurie părintească,
Dojana-n gură nu se mai ivească.
Plecați și întrebați-l pe Proteu[^217]
Cum poți să iei ființă, prefăcându-te mereu.

*Se depărtează către mare.*

[^212]: *Doridele* – nimfe marine, fiicele lui Nereus și Doris.

[^213]: *Neptun* – zeul mării la romani, identificat cu Poseidon din mitologia greacă.

[^214]: *Galateea* – fiica cea mai frumoasă a lui Nereus.

[^215]: *Kypris* – alt nume al Afroditei (Venera).

[^216]: *Paphos* – port în insula Cipru; ruine ale anticului Paphos se mai găsesc lângă râul Bokaros, în satul Kuklia.

[^217]: *Proteus* – un zeu marin în mitologia greacă, înzestrat cu darul profeției. El se ferea însă de iscoditori, luând mereu altă înfățișare.

THALES

Pe-asemeni drum nimic n-am dobândit.
Proteu, de-l întâlnești, dispare ca topit.
Iar de răspunde, îți va spune,
Ca să te-ncurce, vreo minune.
Cum însă ai nevoie de-un atare sfat,
Hai s-o-ncercăm, mult luminosule băiat.

*Se depărtează amândoi.*

SIRENE *sus pe stânci*

Departe ce se vede
Tăindu-și drum prin valuri?
E ca și cum vântrele
S-ar încerca spre maluri.
Ce albe vin din zare
Femeile de mare!
Veniți în jos, la ape,
Minuni să nu ne scape.

NEREIDE ȘI TRITONI

Ce-n mâni acum aducem,
V-aducă numai bine.
Pe țesturi uriașe
Alcătuiri senine:
Sunt zei! Inimi tresalte!
Cântați cântări înalte!

SIRENE

Mici de statură,
Tari peste măsură,
Zei ce salvează
Pierduții pe apă.

NEREIDE ȘI TRITONI

Cabirii vi-i aducem
Pe-un drum nefurtunos.
Pe unde ei domină,
Neptun e prietenos.

SIRENE

Mereu după ei ne ținem,
Când vase, catarge, se sparg.
Pe călători îi ocrotesc
Cabirii în larg.

NEREIDE ȘI TRITONI

Trei zei luarăm,
Al patrulea îl aștept.
Spunea că-i întâiul,
Că-i cel mai deștept.

SIRENE

Un zeu cu altul
E-adesea nedrept.
Dacă-i cinstiți la fel,
V-așteaptă prăpădul.

NEREIDE ȘI TRITONI

Sunt șapte-acei zei.

SIRENE

Unde rămaseră trei?

NEREIDE ȘI TRITONI

Necunoscuți prin timp,
Sunt poate în Olimp.
Al optulea desigur
Acolo e cu soții.
Puternici sunt, dar încă
Neîmpliniți cu toții.
Acești fără-de-seamăn
Tind veșnic înainte.
Ei sunt înfometații
Unor eterne ținte.[^218]

[^218]: Filozoful Friedrich Wilhelm Schelling interpreta figurile Cabirilor ca simbol al „dorului arzător“, al „foamei și dorinței“.

SIRENE

Dac-ar trona oriunde,
În soare sau în lună,
Noi de-nchinare facem
Supuse o cunună.

NEREIDE ȘI TRITONI

Călăuzind serbarea
Ne slăvește marea.

SIRENE

Au slavă mai puțină
Eroii din vechime.
Vă preamărim nespus!
Argonauții lâna
De aur au adus,
Voi însă pe Cabiri!

*Se repetă ca un cântec de pretutindeni.*

Vă preamărim nespus!
Argonauții lâna
De aur au adus,
Voi însă pe Cabiri!

*Nereide și tritoni trec prin față.*

HOMUNCULUS

Au zeii-nfățișare
De lut și de urcioare[^219].
De ele înțelepții
Își sparg azi capul tare.

[^219]: Fenicienii îi întruchipau pe Cabiri și sub formă de urcioare.

THALES

Să nu vorbești de zei-urcioare cu dispreț,
Căci banului rugina-i dă un preț.

PROTEUS *de undeva, ascuns*

Găsesc ce văd cu totul admirabil,
Cu cât e mai ciudat, cu-atât mai respectabil.

THALES

Dar unde ești, Proteu?

PROTEUS *ventriloc, pare a vorbi când de aproape, când de departe*

Aici și pretutindeni.

THALES

Străvechea glumă eu ți-o iert, tot hâtru ai rămas.
Dar, prietene, să nu mă porți de nas.
Știu că vorbești din falsul loc.

PROTEUS *ca și cum ar fi departe*

Rămâi cu bine.

THALES *încet, lui Homunculus*

E pe-aproape. Luminează tu, cu foc!
Ca peștele e curios, nevoie mare.
Oricum, oriunde-ar sta ascuns,
Atras se simte de văpaie.

HOMUNCULUS

Voi lumina acum după dorință,
Dar, ca să nu sparg sticla, nu prea tare.

PROTEUS *sub forma unei uriașe broaște-țestoase*

Cine luminează-atât de dulce, ce ființă?

THALES *acoperind pe Homunculus*

Plăcere dacă ai, poți să privești mai de aproape,
O mică osteneală însă ți se cere.
Va trebui mai omenește, pe picioare, să te-arăți.
Atârnă-acum de-a noastră vrere
Să vezi ce ai dori, ce noi ascundem.

PROTEUS *luând formă nobilă*

Trucuri de filozof tot mai deprinzi!

THALES

Forma să-ți schimbi, iată a ta plăcere.

*L-a descoperit pe Homunculus.*

PROTEUS *mirat*

Pitic ce dă lumină încă n-am văzut!

THALES

Un sfat îi trebuie, ar vrea să ia ființă.
El a venit pe lume, cum mi-e cunoscut,
În chip ciudat și doar pe jumătate.
De însușiri spirituale nu-i lipsit,
Doar sticla-i dă acum o greutate,
S-ar vrea numaidecât mai întrupat.

PROTEUS

Adevărat fiu de fecioară-mi ești.
Încă n-ar trebui să fii, dar ești…

THALES *încet*

Și altfel e-n critică stare:
Hermafrodit, cum mi se pare.

PROTEUS

Va izbuti atunci cu-atât mai lesne.
Oricum ar face-o, iese bine.
De socotit nu-s multe, s-o încerci
În larga mare, cum te ține.
Începi aci cu lucruri de nimic,
Înghiți întâi ce e mai mic,
Și crești, apoi ca rând pe rând
Să te formezi spre-nfăptuiri mai ’nalte.

HOMUNCULUS

Adie-aici un aer moale, blând,
Mă bucur că verdeața-o simt încalte.

PROTEUS

Te cred, iubite băiețaș. În larg
Pe-această limbă de pământ
Înaintând, devine totul mai plăcut.
Miresme dulci aicea sunt.
Și-acolo vezi făpturile de ape
Venind în șir tot mai aproape.
Să mergem și noi.

THALES

Toți laolalt’!

HOMUNCULUS

Pas întreit de duhuri, minunat.

Telchinii din Rhodos[^220] *pe hipocampi[^221] și pe balauri de mare, mânuind tridentul lui Neptun.*

[^220]: *Telchini* – ființe fabuloase, locuitori străvechi ai insulei Rhodos; foarte iscusiți lucrători manuali, artiști.

[^221]: *Hipocampi* – cai de mare.

COR

Noi făurirăm lui Neptun tridentul,
Cu care valul domolește. Când stridentul,
Când tunătorul desfășoară pe deasupra norii,
Neptun răspunde înălțimilor, splendorii.
Și când de sus trăsnește în zigzag,
Val după val țâșnește jos, în larg.
Ce s-a luptat cu groaza, între-adânc și-nalt,
E înghițit de hăul rotitor.
Dar astăzi sceptrul el ne-a-mprumutat.
Plutim acuma lin, sărbătorește și ușor.

SIRENE

Vouă, celor închinați
Lui Helios[^222], în ceasul lunii
Un salut din parte-ne,
Vedenii, voi, din lumea spumii!

[^222]: *Helios* – în mitologia greacă, zeul soarelui.

TELCHINII

Zeiță tu, în crângul tău, suavă,
Asculți cum fratele ți-e ridicat în slavă.
Ți-apleci urechea băștinașilor din Rhodos,
De-acolo i se-nalță un etern pean[^223].
Cutreierând ținuturi până-n asfințit târziu
Cu ochi de raze ne privește, înfocat și viu.
Și munți, orașe, țărm și unde
Sunt zeului pe plac, unde pătrunde.
Iar negură, de-ar fi s-apară,
O rază e deajuns și insula e clară.
Se vede Soarele, el însuși, în zenitu-i stând,
Ca tânăr, ca gigant, măreț și blând.
Întâii noi am fost, cari zeitatea
O-ntruchiparăm omenește-n toată demnitatea.

[^223]: *Pean* – imn de preamărire la vechii greci.

PROTEUS

Lasă-i să cânte, și să se mândrească.
Vezi, pentru Soarele prea sfânt și viu
Întruchiparea moartă glumă e și rod pustiu.
De-au izbutit să toarne-n bronz o slavă,
Ei cred că-i nu știu ce ispravă.
Semeții-aceștia până unde vor să salte?
Statuile zeiești stăteau înalte –
Dar le distruse un cutremur de pământ
Și-acuma iar topite sunt.
Vezi, fapta pământeanului, oricum ar fi,
E totdeauna numai caznă.
Micuțule, vieții i s-ar potrivi
Mai bine valul. Iată veșnicile ape,
Te-oi duce-n ele, eu Proteu Delfin.

*Se transformă.*

Încă puțin
Și-i izbuti-n ispravă, de minune.
Pe spate eu te iau acum,
Cu Oceanul te cunun.

THALES

Dorinței lui tu dă-i urmare,
Geneza iarăși de la cap s-o iei,
Și gata fii de-o proaspătă lucrare.
Vei ființa mișcându-te după eterne norme,
Prin mii și alte mii de forme,
Și vreme o să ai cât vrei
Până la om să-ți pui temei.[^224]

[^224]: Goethe pune pe Thales să rostească ideea evoluției biologice în natură.

*Homunculus încalecă pe Proteus-Delfin.*

PROTEUS

Spiritual mă însoțește-n largul umed,
Unde trăiești în lung și-n lat,
În voie, și mai mult prin calde decât reci.
Nu năzui spre-un ordin, însă, mai înalt,
Căci dacă om ai devenit vreodat’
Cu tine s-a sfârșit pe veci.

THALES

Găsesc că-nseamnă, totuși, și oricum, ceva
Să fii un om întreg la vremea ta.

PROTEUS *către Thales*

Ca unul, vrei să spui, de teapa ta!
Asemeni umbre se mai țin un timp și în prăpăd,
Căci printre cete palide de duhuri
De multe veacuri te tot văd.

SIRENE *pe stânci*

E-un inel în jurul lunii?
Nourași? Fac cerc lăstunii?
Porumbei sunt, ai iubirii,
Dau din aripi de lumină.
Paphos și-a trimis încoace
Stol de păsări. Și deplină
Sărbătoarea noastră este –
Voluptatea ni-i senină.

NEREUS *apropiindu-se de Thales*

Unui călător în noapte
Curtea lunii – arătare
De văzduh înalt îi pare.
Noi avem altă părere.
Adevărul spus se cere.
Porumbei sunt, ce-n cutreier
Fiica[^225] mi-o-nsoțesc pe mare,
Ea pe scoică, ei în zare.

[^225]: Aluzia se referă la Galateea.

THALES

Mie-mi place să-mi închipui,
Ce-ndeobște cade bine,
Că în cuibul cald și pașnic
Ceva sacru viu se ține.

PSILI ȘI MARSI[^226] *pe tauri, viței și berbeci de mare*

[^226]: *Psili* și *Marsi* – vrăjitori de șerpi, care, după Herodot, luptau împotriva vântului de sud, pentru păstrarea apei.

În Cipru prin caverne
De mare ne-necate,
Neatinse de cutremur,
În vânt de-eternitate,
Ca în străbune zile,
Cu pașnică plăcere,
Păzim cu grijă scoica,
Un car ca o părere.
Călăuzim în noapte,
Prin împletiri de unde,
Pe fiica cea mai dulce,
Pe apele profunde,
De nimeni n-avem teamă,
De vulturi nu, de lună,
De leu – întraripatul,
De crucea ce-și răzbună,
De nimeni n-avem teamă,
De tronuri mari, trufașe,
De cei ce se alungă,
De cei ce ard orașe.
Domnița ne-o aducem
Pe mări, de vreme lungă.

SIRENE

Cu zăbavă și ușoare,
Făcând carului ocoale,
Împletindu-vă pe ape
În lung șir, șerpuitoare,
Voi, voinice nereide,
Haideți numai mai aproape,
Și aduceți, voi doride,
Chipul mumei[^227], pe aceea
Care este Galateea:
Demnă de eternitate,
Doar cu zeii s-o asameni,
Dar cu nuri, ispititoare,
Ca femeile de oameni.

[^227]: Galateea semăna aidoma cu Doris, mama ei.

DORIDE *trecând pe lângă Nereus, toate plutind pe delfini*

Dă-ne tu lumină, lună,
Tinerețea când s-adună.
Tatălui la rând pe toți
Ne-arătăm iubiții soți.

*Către Nereus.*

Sunt băieți ce-i mântuirăm
Din vârtejul apelor.
Ei, ce-au fost întinși pe iarbă,
Și-ncălziți dogorâtor,
Să ne mulțumească-acuma
Cu aprins sărutul lor!
Vezi-i, tată, cu-ndurare!

NEREUS

Dobânda-i dublă, prețioasă minunat:
Milă s-arăți, plăceri să ai, totodat’!

DORIDE

Dacă lauzi purtarea noastră
Și plăceri mult meritate,
Tinerețea-mbrățișării
Vrem să țin-eternitate.

NEREUS

Îngădui să vă bucure frumsețea,
Ca bărbăție să se-arate-odat’ junețea!
Dar eu să dau nu aș putea,
Ce singur Zeus poate da.
Căci valul, care legănând vă poartă,
Nu-ngăduie nici dragostei durată.
Când înclinarea amăgirea și-a curmat,
Voi frumușel să-i puneți pe uscat.

DORIDE

Voi, dulci băieți, ne sunteți dragi.
Dar trebuie-n tristețe să ne despărțim.
Fidelitate veșnică dorim,
Dar zeii spun că nu-i îngăduit.

TINERII

De ne-ngrijiți și mai departe
Numai așa ca pân-acum,
Noi junii n-am dori, vă spunem,
Mai mare bine nicidecum.

Galateea *s-apropie pe carul-scoică.*

NEREUS

Tu ești, o, draga mea?

GALATEEA

Ce fericire, tată!
Delfini opriți! Priveliștea mă ține!

NEREUS

Au și trecut, tot mai departe, în avântul
Rotirei veșnice. Și ce le pasă
De inima ce-aici strigând rămase?
De m-ar lua cu ei, ar fi mai bine.
O singură privire însă-i bucurie,
Menită pentr-un an întreg să fie.

THALES

Din nou acuma, slavă, slavă!
Și cum mă bucur! Bucurat, cum înfloresc
Pătruns de adevăr și de frumsețe…
Toate din apă s-au făcut și se ivesc.
Pe toate apa le hrănește bine.
Tu, Ocean[^228], puterea ta e veșnică și mare.
Nori dacă n-ai trimite după zilele senine,
Râuri bogate dacă n-ai încuviința sub zare,
Fluvii de nu le-ai cârmui încolo și încoace,
Desăvârșindu-le – ce s-ar alege-atunci, ce-ar fi?
Ce-ar fi toți munții, văile și lumea?
Tu ești acel ce viața proaspătă-ntreții!

[^228]: *Ocean*, *Okeanos* – zeitate marină, părintele tuturor fluviilor, râurilor și izvoarelor.

ECHO – *cor al tuturor cercurilor*

Tu ești acel ce viața proaspătă-ntreții!

NEREUS

Ei se întorc șovăitori la locul lor, departe,
Privire de privire se desparte.
În cercuri largi, în șiruri prelungite,
Se depărtează ceata spre vechime.
Dar scoica Galateei, acel tron
Tot îl mai văd lucind,
Stea strălucind
Prin marea mulțime.
Ce-i drag, lumină dă pe ape,
Oricât ar fi departe,
Lucește și-i aproape,
Mereu apropiat
Și-adevărat.

HOMUNCULUS

Frumos e dat să fie
Orice aș lumina
În umeda stihie.

PROTEUS

Numai aci lucește,
În umedul vieții,
Lumina ta mai tare
În largul suprafeței.

NEREUS

Ce neștiută nouă taină printre cete
Vrea ochilor să ni se reveleze?
În jurul scoicii, la piciorul Galateei,
Ce pâlpâiri de flacără molatică începe?
De-un puls al dragostei vrea parcă să vibreze.

THALES

Homunculus e, de Proteu ispititul…
Sub semnele dorului său, neîmplinitul.
Detunet presimt peste apele large;
De scoică, de tronul frumseții, s-a sparge,
Văpăi se revarsă în valuri! O, risipitul!

SIRENE

Ce flăcări, minune de jar, dau prin valuri,
Cari unul de altul se sparg, în lucire?
Astfel luminează pe unde și-n fire,
Și trupuri se văd în văpaie, în noapte –
Pe ape e totul în foc, și pe maluri;
Domnească deci Eros[^229] ce totul începe!
Slavă mării, slavă zării,
Ce-s cuprinse-n focul mare!
Slavă apei în văpaie!
Slavă aventurii rare!

[^229]: *Eros* – în mitologia greacă, zeul iubirii.

TOȚI ȘI TOATE

Slavă adierilor eterne,
Slavă tainicei caverne!
Fiți sărbătorite, voi prezente,
Câteșipatru elemente!

