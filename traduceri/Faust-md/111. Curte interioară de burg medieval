#### CURTE INTERIOARĂ DE BURG MEDIEVAL

*împrejmuită de clădiri fantastice.*

CONDUCĂTOAREA CORULUI

Grăbite și neroade, voi femeiești făpturi,
Vă-ntoarceți cum e vremea, de clipă atârnând,
Cu cumpăt nici norocului, nici nenorocului
Nu știți să faceți față. Vă-ntărâtați
Contrazicându-vă; în bucurie și-n durere doar
Urlați și râdeți toate în același fel.
Acum tăceți și așteptați ca să vedem
Ce-a hotărât regina pentru ea și noi.

ELENA

Prorocitoareo, tu, pe unde-mi ești? Să ieși
De poți, de sub arcadele castelului,
Sau poate ai plecat stăpânitorului
Aceluia sosirea-mi să-i vestești? De-ar fi
Așa, îți mulțumesc. Degrabă duce-m-aș
Să-nchei un drum de rătăciri. Odihnă vreau.

CONDUCĂTOAREA CORULUI

Zadarnic mai privești, regină, împrejur,
A dispărut făptura rea, sau poate că
Rămase-n ceața grea, din care noi aici
Venirăm, nu știu cum, aproape fără pas.
Sau poate rătăcește îndoielnică
Prin labirintul minunatului castel,
Și iscodește pe stăpân, cum te-a primi.
Dar iată, mișună mulțimea peste tot,
În galerii, ferestre, sub portale; vezi
Servitorimea pretutindeni forfotind,
Ca în vederea unei nobile primiri.

CORUL

Înalță-se inima! O, vedeți
Cum ceata suavă, tânără-n pas
Coboară și pune-n mișcare un șir
Întreg de tineri băieți. Din a cui
Poruncă norodul magnific în rând
S-așază? Ce trebuie s-admir mai ales?
E mersul lor proaspăt, sau buclele?
E fruntea lor strălucită, luminile?
Perechi, obrajii lor roșii ca piersica,
Și puful pe față molatic crescut!
O, cum aș mușca, dar groază îmi e,
Căci gura, prilej folosind – să mai spun? –
S-a umplut alte dăți de cenușă.
Dar cei mai frumoși,
Mai mândri, ei vin,
S-aducă pe rând,
Covoare și jilț,
Scumpe podoabe,
Și cortul prea scump.
Cunună de nori
Peste creștetul ei,
Al crăiesei,
Boltește-se.
Căci ea a urcat
Și loc a luat
Pe-o pernă de fulgi.
Veniți mai aproape
În șiruri, pe trepte,
Salut, întreit,
Acestei primiri
Fără seamăn!

*Cele rostite de cor se înfăptuiesc rând pe rând.*

Faust. *După ce băieți și paji au coborât în șir prelung, el apare sus, pe trepte, în costum de cavaler medieval; coboară încet și demn.*

CONDUCĂTOAREA CORULUI *privindu-l cu atenție*

Dacă acestuia, precum se-ntâmplă-ades,
Vremelnic doar nu-i dăruiră zeii o
Atât de minunată-nfățișare, o
Ținută într-atâta de sublimă, el
Izbândă va avea de fiecare dat’,
În bătălii, ca și-n războiul cu femei,
Cu cele mai frumoase. Sigur e, din câți
Bărbați văzură ochii mei, el e
Cel mai ales. Apropiindu-mă, eu văd
În el un principe. – Regină, ’ntoarce-te!

FAUST *venind în față, alături, un om înlănțuit*

În loc de-un cuvenit, solemn salut,
În loc de-a da binețe, eu ți-aduc
În lanțuri strâns legat un servitor,
Care greșind datornic mă lăsă.
Îngenunchează, nobilei femei
Mărturisiri să faci de vina ta!
Sublimă doamnă, acesta-i omul ce
Acolo pus a fost pe-naltul turn,
Pândind, cu fulgere în ochi să stea,
Să iscodească spațiul ceresc,
Pământu-n lung și-n lat, cât s-a putea,
Vestind ce se arată undeva
Din deal în vale până la castel,
Și ce se mișcă, valul turmelor,
Sau vreo oștire; să le apărăm
Sau s-o-nfruntăm. Dar ce negrijă azi!
Te-apropiai, nimic el n-a vestit,
Încât pentru primirea oaspelui
Înalt nu se făcură pregătiri
De cuviință. Vrednic e, ucis
Să fie pentru vina sa. Dar tu,
Tu singură vei pedepsi, sau vei ierta.

