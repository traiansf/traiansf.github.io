#### CORTUL CONTRAÎMPĂRATULUI

*Tron, bogăție strânsă la un loc.*

Strânge-Tot, Prinde-Pradă.

PRINDE-PRADĂ

Noi suntem totuși cei dintâi aici.

STRÂNGE-TOT

Nu zboară corb mai repede ca noi.

PRINDE-PRADĂ

O, ce comori-minuni grămadă zac!
Prea multe sunt chiar pentru doi.

STRÂNGE-TOT

E locul doldora-ncotro apuc.
Și cele strânse cum le duc?

PRINDE-PRADĂ

Covorul mi-ar plăcea, pernița de aprod.
Că așternutul mi-e cam incomod.

STRÂNGE-TOT

Atârnă-aici luceafăr de oțel,
De mult îl caut cu fierbinte zel.

PRINDE-PRADĂ

Manta de purpură, cu tiv de aur.
Visez cu poftă de balaur.

STRÂNGE-TOT *luând arma*

Cu-aceasta faci prăpăd de zor,
Și omorând mergi înainte.
Ai desfăcut lăzi ferecate,
Dar ai cules cam fără minte.
Las’ vechiturile la locul lor
Și ia mai bine-această ladă.
E solda, ce-i menită oastei,
În burta ei – aur grămadă.

PRINDE-PRADĂ

Cumplit de grea, oricum apuc.
Eu n-o ridic, și nu o duc.

STRÂNGE-TOT

Apleacă-te, și țin-te tare.
Ți-o pun eu bine de-a-n spinare.

PRINDE-PRADĂ

O, vai! O, vai! Povara
Îmi rupe oasele din șale.

*Lada cade și se deschide.*

STRÂNGE-TOT

Ei, aur roșu se prăvale.
Apleacă-te și strânge moșuroiul.

PRINDE-PRADĂ *se ghemuiește jos*

L-adun în poală, că-i deajuns.
Sunt galbeni roșii, de tot soiul.

STRÂNGE-TOT

Destul, destul! Și fugi acum!

*Ea se ridică.*

O, vai, ți-e șorțul ca un ciur.
Și unde mergi, și unde stai,
Comori tu sameni împrejur.

TRABANȚI *de-ai împăratului*

Prin vistieria-mpărătească, loc oprit,
Ce dregeți voi, ce-ați iscodit?

