#### PARC

*Soare de dimineață.*

Împăratul, curteni. Faust, Mefistofel, *îmbrăcați cum se cuvine, după moda timpului; amândoi îngenunchează.*

FAUST

Iertați incendiul magic, Doamne?
ÎMPĂRATUL *făcându-i semn să se ridice*
Mi-aș mai dori asemeni glume.
Deodată mă văzui într-o aprinsă lume,
Mi se păru că-n Pluto[^127] însuși m-am schimbat.
Se înălța o stâncărie de cărbune
Ce da văpăi. Din hău grozav căscat
Se ridicau sălbatic mii de flăcări,
Alcătuind deasupra ca o boltă.
Și domul sus, din focuri de revoltă,
Mereu se închega și iarăși se pierdea.
Prin spațiu larg și printre stâlpi de jar
Văzui noroadele mișcând, în rânduri,
S-apropiau în cerc, ce se strângea,
Omagiu aducându-mi, prea supuse gânduri.
Mi se părea, printre curteni, pe cald pământ,
Un domn al salamandrelor[^128] că sunt.

[^127]: *Pluto* (sau *Pluton*) – în mitologia greco-romană, zeul Infernului.

[^128]: În cazul de față, salamandra e imaginată ca o reptilă.

MEFISTOFEL

Aceasta ești, căci orice element, cum vine,
Fără condiții recunoaște maiestatea.
Ascultătorul foc l-ai încercat, stăpâne,
Aruncă-te în mare, unde furia-i mai mare,
Și-abia ajuns pe prundul de mărgăritare,
S-alcătuiește-n jur magnifică ogradă,
Acolo valuri verzi, pătrunse de lumină,
Cu tiv de purpură, alcătuiesc lăcaș-grădină.
În mijloc stând, la fiecare pas
Palatele cu tine vin și fac popas.
Pereții chiar se umplu de viață,
De bucurie, vânzoleală; ca din ceață
Minuni marine se înghesuie sub unde,
În blândul nou lăcaș ca de lumină
Ar vrea să intre, dar nici una nu pătrunde.
Lucind multicolor din solzi de aur
Se joacă jos bălaur cu bălaur.
Rechinul cască, tu îi râzi în gură.
Mirarea curții nu mai știe de măsură.
Dar nu rămâi de grații despărțit.
S-apropie pe rând și curioase nereide[^129],
Strălucitoare în culori splendide,
Ca peștii unele, săgeți de lăcomie,
Cuminte celelalte. Tetis[^130] află și te știe,
Și mâna și-o întinde unui nou Peleu[^131],
Și spre Olimp te duce ca pe-un zeu.

[^129]: *Nereide* – nimfe ale mării, cele cincizeci de fiice ale zeului marin Nereus.

[^130]: *Tetis* – personaj mitologic, soția zeului Okeanos.

[^131]: *Peleu* – erou din mitologia greacă. După o seamă de aventuri, el se căsătorește cu Tetis. Achile, spunea mitologia, era fiul lui și al nereidei Tetis.

ÎMPĂRATUL

Aerianele meleaguri nu m-atrag.
Și-așa, mult prea curând acolo ne mutăm.

MEFISTOFEL

Dar, Doamne, e al tău pământul,
Al tău, numai al tău, cât e de larg!

ÎMPĂRATUL

Ce bun noroc te-aduce și de unde?
Vii din o mie-una nopți aici?
De ești născocitor precum a fost Șeherazada,
În grația mea tu singur te ridici.
Când lumea zilei, cum se-ntâmplă, nu-mi prea place,
Fii gata tu, de-a drege și-a preface.

MAREȘALUL PALATULUI *venind în goană*

O veste, Doamne, cum în viață
Nu am sperat s-aduc vreodată
Urechii tale mai frumoasă;
Acoperite sunt socoată cu socoată,
Și gheara cămătarului tăiată,
Scăpat-am de infern și chin.
Pământul s-a schimbat în cer senin.

MARELE SPĂTAR *urmează în grabă*

Întreagă, solda, s-a plătit.
Și oastea-acum la noi iar ține.
Seimenii au întinerit.
Cârciumarii, curvele-o duc bine.

ÎMPĂRATUL

Cum se lărgește pieptul vostru!
Fruntea-ncrețită cum se-nseninează!
Și cât de grabnic apăreți pe pragul nostru!

VISTIERNICUL *venind*

Întreabă pe aceștia, ce făcură!

FAUST

S-o spună Cancelarul – se cuvine.

CANCELARUL *sosind încet*

Sunt fericit cu bătrânețea-n fine.
Iată, v-arăt, o foaie a ursitei,
Ce-a preschimbat necazu-n bine.

*Citește.*

„S-o afle cel ce vrea și o dorește:
Țidula-aceasta are preț
De-o mie de coroane. Garanție
Ea are multele, nenumărate,
Comorile-ngropate prin împărăție.
Porunci s-au dat ca din pământ
Comorile să fie ridicate.“

ÎMPĂRATUL

Presimt o monstruoasă-nșelăciune!
Cine-a falsificat împărăteasca semnătură?

VISTIERNICUL

Adu-ți aminte. Însuți ai semnat-o.
Noaptea trecută. Cancelarul și cu mine
Vorbitu-ți-am pe când stăteai ca mare Pan:
„Acordă-ți fericirea, iar norodului un bine,
Prin trăsături de pană, prea puține.“
Țidula-a fost multiplicat-apoi
De meșteri iscusiți, în mii de foi.
Ca fapta bună tuturor să le priască
Am pus pe foi pecete-mpărătească,
Și sute, mii, sunt gata-acum.
Orașul, ieri mocnind încă în mucegai,
Trăiește azi în voluptăți de rai.
A bucurat pe mulți și până astăzi al tău nume,
Dar niciodat’ n-a fericit atâta lume.
Devine de prisos de-acuma orice scris.
Cu semnătura ta oricine intră-n paradis.

ÎMPĂRATUL

Supușii mei văd aur în hârtie?
Ostașii-s mulțumiți cu-asemeni soldă?
Placul lor să fie!

MAREȘALUL

Să mai aduni pe cei ce-aleargă
Ca fulgerul – ar fi cu neputință.
Zarafii au deschis tarabă largă,
Preschimbă-n aur și-n argint curat
Țidulile, firește, cu puțin rabat.
Și oamenii se duc de-aci la măcelar,
La cârciumă, pe la băcan și la brutar,
Gândește lumea la ospețe cum îi place,
Sau cum în haine nouă să se-mbrace.
Prin cârciumi, chiote: „Trăiască Împăratul!“
Miresme de grătar de-a lungul și de-a latul!

MEFISTOFEL

Și când te plimbi stingher pe vreo terasă,
De te-ntâlnești neașteptat cu o frumoasă,
C-un ochi ascuns de evantai
Te iscodește dacă o țidulă ai.
Mai repede decât prin duh și vorbă
Favoarea dragostei ți se acordă.
De-acum la ce te-ai mai căzni c-o pungă!
Împăturată-n unghi și-n dungă
Țidula-n sân o porți ca un răvaș.
Evlavios o poartă în ceaslov preòtul,
Soldatu-și ușurează punga de la șold
Purtând sub chip de foaie zlotul.
Rog să mă ierți că par a bagateliza
Înalta faptă, Maiestate, -n fața ta.

FAUST

Belșugul de comori, încremenit,
Așteaptă în pământ, nefolosit.
Unei asemeni bogății, chiar și gândul cel mai larg
Nu-i este vas destul de-ncăpător.
Imaginația cu zborul ei înalt
Nu istovește numărul comorilor,
Dar infinită-ncredere ne ia, privind
Cu mintea infinitul auriu și de argint.

MEFISTOFEL

Hârtia asta-n loc de aur și mărgăritar
Cât de comodă e, îndată știi ce ai, deplin.
Nu trebuie s-o vinzi întâi, sau să te târguiești,
Și după voie te îmbeți cu dragoste și vin.
De vrei metal, zarafu-i la-ndemână.
Când n-are, iacă sapi o săptămână.
Paharul, lanțul schimbăcios se licitează.
Hârtia însă se amortizează.
Pe sceptic, când batjocorește, să mi-l rușinați.
Ce am râvnit cu sete, am ajuns.
În țările împărătești se vor găsi
De-acum hârtie-n loc de aur, prea deajuns.

ÎMPĂRATUL

Vouă vă datorește-mpărăția
Supremul bine; meritați răsplată.
Vă-ncredințez lăuntricul tărâm al țării;
Să fiți custozii demni a toată
Comoara subterană. Voi le știți. Nici una nu vă scapă.
Fie, după cuvântul vostru, când se sapă.
Uniți-vă, maeștri-ai abundenței minunate,
Ca slujba să v-o-ndepliniți cu demnitate,
Acolo unde-n fericire și-n lumină
Lumea de jos cu cea de sus se-mbină.

VISTIERNICUL

Nicicând nu s-a ivi-ntre noi o vrajbă.
Coleg doresc să-mi fie vrăjitorul.

*Pleacă cu Faust.*

ÎMPĂRATUL

Aș vrea să-mpart niscaiva daruri.
Să-mi spuneți doar, pe rând, cu toții,
La ce vă folosește ajutorul?

PAJUL *primind*

Vreau să trăiesc senin și vesel.

ALTUL *la fel*

Inel pentru iubită vreau să fie.

CĂMĂRAȘUL *primind*

Mai bună băutură beau de-acum.

