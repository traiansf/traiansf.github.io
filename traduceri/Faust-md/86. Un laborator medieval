#### UN LABORATOR MEDIEVAL

*Aparate greoaie, larg desfășurate, pentru scopuri fantastice.*

WAGNER *la vatră*

Îngrozitorul clopot sună
Și zidurile se-nfioară.
Nesiguranța nu mai poate
Să se întindă într-o doară.
Tenebrele se luminează,
Iar în lăuntrica fiolă
O nestemată foarte trează
S-aprinde ca un viu cărbune,
Și fulgeră prin întuneric.
S-alege-acum un alb eteric.
De nu l-aș pierde în cenușă!
Ah, Doamne, cine e la ușă?

MEFISTOFEL *intrând*

Salut! Cu gânduri bune vin!

WAGNER *temător*

Bine-ați venit sub steaua orei.

*Încet.*

Dar să vă țineți răsuflarea-n gură.
Măreață operă îndată isprăvim.

MEFISTOFEL *mai încet*

Dar ce se face-aici?

WAGNER *și mai încet*

Facem un om!

MEFISTOFEL

Un om? – Și ce pereche-ndrăgostită
Ați încuiat să procreeze-n horn?

WAGNER

Ferească Dumnezeu! O modă-a fost cândva
Să procreezi! Deșartă poznă a naturii!
Gingașul punct din care, ca un rod, viața da,
Puterea dulce, ce din centru emana,
Să ia, să dea, sortită oarecum pe ne-ncercate
Să-și însușească ce-i pe-aproape, ce-i străin,
Destituite sunt acum din demnitate.
Doar animalele mai simt în asta voluptate.
Cu darurile sale-alese, omul însă
Va trebui pe viitor să aibă mai înaltă obârșie.

*Întors spre vatră.*

Zăriți lumini? Putem avea nădejde vie;
Cu iscusință dac-alcătuim
Plămada omenească-amestecând-o dintr-o mie
De alte gingașe substanțe mai labile,
Și-apoi o-nchidem în retortă să se-nchege,
Și după cuviință să se lege,
Nevoie nu-i de nopți, de zile,
Lucrarea să ajungă pân’ la capăt.

*Întors spre vatră.*

Se face! Mișcă-se stihiile mai clare
Și ne convingem tot mai tare:
Secretele, pe cari sub lacăt
Le ține firea, noi le punem la-ncercare,
Și ce natura face să se-organizeze,
Noi facem să cristalizeze.
