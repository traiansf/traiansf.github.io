#### ODAIE DE STUDIU

FAUST *intrând cu cânele*

Venind din câmp, pe care bezna grea se lasă,
Intrăm acuma doi în casă.
Plimbarea-n larg, sărbătorescul drum,
Un suflet au trezit în noi mai bun.
Sălbaticele-ndemnuri, iată-le c-au ațipit,
Și ogoiat e zbuciumul nestăvilit.
Iubirea omenească ne cuprinde,
Dumnezeiasca dragoste s-aprinde.

Stai molcom, câne! Nu fugi încoaci și-ncolo.
Ce-adulmeci mirosind pe lângă prag?
Așază-te mai bine după sobă.
Îți dau și-o pernă pentru colțul drag.
Pe deal, cu sărituri și cu târcoale,
Ne-ai înciudat, ne-ai veselit.
Primește-acum din parte-mi îngrijirea
Ca oaspete bine-venit.

Când în chilia noastră strâmtă
S-aprinde, prietenește, lampa scundă,
Lumina vrea în suflet să pătrundă,
Și zi se face-n inima ce se frământă.
Înțelepciunea-ncepe să grăiască,
Nădejdea prinde a-nflori.
Te-apucă dor de revărsările vieții
Și de-ale vieții obârșii.

Câne, nu mârâi! Cu muzica cea sfântă
Un animalic sunet, cum e-acesta, anevoie
Se potrivește. Oamenii se strâng
Și mâna-și dau spre a cârti mișei,
Când nu pricep ceva. E obiceiul lor nătâng
În fața frumuseții și a binelui ales
Să mârâie, când nu le este pe-nțeles.
Vrea cânele să se încrunte ca și ei?

Ce repede în mine s-a curmat
Izvorul mulțumirii.
De ce, vai, fluviul așa de grabnic seacă,
Lăsându-mă pe țărmuri însetat?
Dezamăgirea de la mine treacă!
Lipsiți de ceea ce adapă,
Vom prețui mai mult cerescul element
Și revelația ce nicăieri nu arde
Mai viu ca-n Noul Testament.
Mă-ndeamnă nu știu ce, străvechiul text
Cu inima curată să-l privesc,
Sacrul izvod
În graiul meu iubit să-l tălmăcesc.
Deschide un volum și încearcă să traducă.
Stă scris: „La început a fost Cuvântul.”
Mă și opresc. Cine m-ajută să fac pasul?
Cuvântul? – Nu pot să-l prețuiesc așa de mult!
Altfel va trebui să-l tălmăcesc,
Dacă de spirit eu ascult.
Stă scris: „La început a fost Ideea.”
Dar cântărește bine-ntâiul rând,
Ca pana să nu fugă, slove goale așternând.
Ideea e, ce-nfăptuiește și creează totul?
Ar trebui să scriu: „La început a fost Puterea.”
Dar iată că scriind sunt îndemnat
Să nu fac nici aici popasul.
Din ce adâncuri vine șoapta?
M-ajută Duhul și-mi dă sfat:
La început voi pune Fapta.

De vrei cu tine, câne, să-mi împart chilia,
Te rog atunci să-ți curmi
Lătratul, urletul cu care scurmi
Și stânjenești tovărășia.
Unul din doi
Va trebui să iasă.
Așa e legea printre noi.
Ușa-i deschisă. Slobodă-i plecarea!
Dar ce sunt nevoit să văd?
E umbră sau aievea e? De speriat,
Cum crește cânele în lung și-n lat!
Puternic se ridică, mare.
De câne nu mai are-nfățișare.
Adusu-mi-am în casă o fantomă!
Hipopotam, s-ar zice,
Cu ochi de foc și groaznici colți.
Te știu. Tu-mi ești aicea pe sub bolți!
Pentru asemenea prăsilă infernală
Cheia lui Solomon e bună,
Nu-ncape nici o îndoială.

SPIRITE *pe coridor*

Înăuntru prins e unul,
Stați afară și nici unul
Nu mai intre. Stă în cursă
Vulpea iadului și nu se
Va putea din fier desprinde.
Însă voi luați aminte.
Să plutiți în sus și-n jos
Ca să-i fie de folos.
Stați prin preajmă și-n ocol
Dați din aripi ca un stol.
Mult pe poftă ne-a făcut.
Prins e, dar nu pentru mult.

FAUST

Din patru unul dacă este,
Nevoie am de-o vrajă din poveste:

Dispară salamandra[^24]-n foc,
Undina[^25] să se facă joc,
Silfida[^26] să se risipească,
Coboldul[^27] să se ostenească.

Cine nu știe
Puteri și stihie
Din ape, văzduhuri,
Nu e maiestru,
Stăpân peste duhuri.

Să piei în flăcări,
Salamandră!
Topește-te-n murmur,
Undină!
Aprinde-te-n lumină,
Meteorică silfidă, sus.
Ajută la vatră,
Incubus[^28], Incubus.

Nici unul din patru
Nu este în fiară.
Ea stă liniștită, rânjește cu colții afară.
Nu pare atinsă la pântec
Mai dinadins. O, vrei un descântec
Și mai puternic?

[^24]: *Salamandra* – în alchimie: simbol al focului.

[^25]: *Undina* – în alchimie: simbol al apei.

[^26]: *Silfida* – în alchimie: simbol al aerului.

[^27]: *Cobold* – în alchimie: simbol al pământului.

[^28]: *Incubus* – alt simbol al pământului.

Ce ești, amice?
Din iad evadat?
Privește-atunci semnul[^29]
Acesta, la care s-apleacă
Și cetele negre. Privește aici!

Se umflă acum cu țepi de arici!

Lepădătură de blèstem ce ești!
Îl poți citi? Îl dibuiești?
E semnul celui ce n-are izvor,
Al Celui Nespus,
Al Celui prin lume din cer revărsat,
Al Celui subt coaste străpuns.

Ce duh îl paște, cum îl cheamă,
De crește ca un elefant
Și umple spațiul întreg
Și ca o ceață se destramă?
Nu te sui până la grindă în odaie!
Întinde-mi-te la picioare! Știu să leg
Și să dezleg!
Vezi doar că nu ameninț în zadar.
Te dovedesc cu sfânta sfintelor văpaie.
Nu aștepta arzânda, întreita lumină[^30]!
Nu aștepta
Să-mi pun în joc arta deplină!

[^29]: „Semnul” despre care vorbește Faust e crucifixul.

[^30]: Prin „întreita lumină”, Faust înțelege trinitatea.

MEFISTOFEL *apare, în timp ce ceața se destramă, îmbrăcat ca un scolast călător[^31], de după sobă*

Porunca este-a voastră. Gata-s să servesc.
De ce atâta larmă și necaz?

[^31]: Dascăl de scolastică.

FAUST

Acesta fost-a așadar ascunsul sâmbure
Al cânelui! Un călător scolast? Rizibil caz!

MEFISTOFEL

Salut pe învățatul domn
Ce mă făcu s-asud din greu.

FAUST

Cum te numești?

MEFISTOFEL

Neînsemnată mi se pare-această întrebare
Din partea unuia ce-atât dispreț arată
Pentru cuvânt și care mai presus
De aparențele amăgitoare
Se străduiește numai spre esențe și-adâncimi, mereu!

FAUST

La dumneavoastră, domnii mei, esența
De obicei din nume se citește,
Și-aceasta foarte lămurit s-arată
Când cineva un zeu al muștelor,
Un mincinos, un coruptor, de pildă, vă numește.
Ei bine, spune-mi numai, cine ești?

MEFISTOFEL

O parte sunt dintru acea putere
Ce numai răul îl voiește,
Însă mereu creează numai bine.

FAUST

Ce vrei cu-asemeni ghicitori să spui?

MEFISTOFEL

Sunt spiritul ce totul neagă.
Și cu dreptate, dat fiind că tot ce naște și devine
E vrednic să se prăpădească.
Nimic să nu mai ia ființă-ar fi mai bine.
Astfel cam tot ce voi numiți păcat,
Distrugere și rău
E însuși elementul meu.

FAUST

O parte te numești, dar stai întreg în față-mi!

MEFISTOFEL

Un adevăr ți-am spus, simplu de priceput.
E drept că omul, o, bicisnicul netot,
Se crede-obișnuit un tot.
Eu însă sunt parte din partea care la-nceput
A fost chiar totul, parte sunt din noaptea
Ce și-a născut lumina,
Mândra lumină, care mumei nopți
Vrea să-i răpească-ntâietatea, bat-o vina!
Un lucru știu, oricum s-ar strădui,
Lumina nu va izbuti,
Căci strâns legată e de corpuri,
Din corpuri vine și înfrumusețează corpuri,
Un corp o poate-n drum opri.
Așa nădăjduiesc, că mult nu va mai dăinui,
Deodat’ cu corpurile va pieri.

FAUST

Îți bănuiesc acum îndatorirea de pitic!
Nu poți să nimicești nimic în mare,
Încerci cu mărunțișul și în mic.

MEFISTOFEL

E-nvederat că asta nu-i ispravă.
Ce se opune marelui Nimic,
Acest ceva, această lume fără slavă,
Orice aș fi-nceput, rămâne-n neclintire.
Cu valuri încercai s-o clatin, cu furtuni, incendii.
Ce liniștită pân’ la urmă stă întreaga Fire.
Iar oameni, dobitoace, ce mai zic,
Prăsila de blestem n-o vatămi cu nimic.
Și câți am îngropat și până-acum!
Dar veșnic un nou sânge-și face drum.
Și nu mai contenește. Nebunia te cuprinde.
Din aer, apă și pământuri
Semințele, cu miile, se-nalță-n vânturi,
În umed și uscat, în cald și-n rece.
Noroc că flacăra e patrimoniul meu,
Altfel și-n ea viața ar spori mereu.

FAUST

Și astfel tu, Puterii ce creează
Din veac în veac, în plină-amiază
În față îi ridici un pumn drăcesc,
Ce în zadar cu viclenie se-ncleștează.
Încearcă altceva să-ncepi, mai viu,
Tu straniu al Haosului fiu!

MEFISTOFEL

Voi căuta să mă gândesc,
Dar despre-aceasta altă dată.
Pot oare-acuma să mă depărtez?

FAUST

Nu văd de ce-ai mai întreba.
Ne cunoscurăm în sfârșit, o, da –
Poți să mai vii, precum ți-e voia.
Aci-i fereastra, colo ușa,
Și-un horn de-asemenea, de-i simți nevoia.

MEFISTOFEL

S-o spun pe față? N-aș putea să plec…
E-o mică piedică, pe unde-i dat să trec.
În prag un semn e scris, să apere de nu știu cine.

FAUST

O pentagramă[^32]-ți face griji? Nu-i șagă?
Dar spune-mi, fiu al iadului,
Dacă aceasta e o vrajă ce te leagă,
Cum ai adus-o, de-ai intrat?
Un duh de teapa ta cum s-a-nșelat?

[^32]: Semn magic, reprezentând o stea cu cinci colțuri.

MEFISTOFEL

Priviți-l, semnul. Nu e tras cum se cuvine.
Unul din unghiuri, care dă-n afară,
E, precum vezi, puțin deschis –

FAUST

A-ntors-o întâmplarea bine.
De-acum prizonier îmi ești, așa s-ar zice.
Ispravă ca de vis!

MEFISTOFEL

Venind de-afară, cânele nu a băgat
Nimic de seamă când sări în casă.
Acuma chestia se vede altfel:
Și diavolul nu poate să mai iasă.

FAUST

Dar cum se face că nu-ncerci din casă
Să ieși pe-acolo, pe fereastră?

MEFISTOFEL

Așa e pravila, a duhurilor, dracilor:
Pe unde au intrat, pe-acolo trebuie să iasă.

FAUST

Își are deci și iadul legile și dreptul?
Ne-am bizui, cu alt cuvânt, pe rânduiala vracilor.
E bine-așa, căci s-ar putea atunci pe sigure
Temeiuri încheia un pact cu dumneavoastră.

MEFISTOFEL

Din ceea ce făgăduiesc, nimic nu se precupețește.
Îngăduit îți e să-ți stâmperi dor și sete.
Pe scurt aceasta însă nu se poate formula.
Va trebui să stăm de vorbă pe-ndelete.
Acuma însă rogu-vă supus
Drumul să-mi dați, precum am spus.

FAUST

Mai stai puțin, să întregești povestea bună
Cu care începuși să-mi cânți în strună.

MEFISTOFEL

Să mă lăsați acum. – Mă-ntorc eu iarăși, în curând,
Atunci putea-vei să-ți destăinui poftă, gând.

FAUST

Nu eu sunt cel ce după tine-am alergat.
Tu însuți ai căzut în cursișoară.
Cel ce a prins odat’ pe dracul, să și-l țină,
Căci nu-l va prinde-așa ușor a doua oară.

MEFISTOFEL

De vreți, sunt gata să rămân,
Tovărășie să vă țin; sunt gata, dar condiționat.
Îngăduiți-mi să v-alung urâtul, timpul,
Cu meșteșugurile unui drac umblat.

FAUST

Arată-ți arta-n care te pricepi.
Da, bucuros privesc. Ești liber să începi.

MEFISTOFEL

Amice, pentru simțurile tale
Vei dobândi în ora-aceasta
Mai mult decât în ani de zile.
Îți vor cânta duhuri subtile.
Icoanele ce le-i vedea, frumoase-n stol,
Nu sunt numai un joc de vrajă, gol.
Mirosul tău, el însuși, se va desfăta,
Și cerul gurii va simți plăcere,
Simțirea ta se va-ncânta.
O pregătire jocul meu nu cere.
Începeți dar, suntem cu toții în ocol.

SPIRITELE

Negrele bolți
Să dispară.
Prin ceasul de seară
Arate-se cerul.
Privească de sus
Albastru eterul.
Destrame-se norii.
Stelele, sorii
Lucească nespus.
Fiii tăriei,
Frumusețe bogată
Plutească deasupra
În sfera curată.
Pe urmele lor
Străbate un dor.
Panglici fluturând,
Veșmintele lor
Pe țări s-au lăsat
Și peste-un pridvor,
Unde sub viță,
Ținându-se-n gând,
Ținându-se-n brațe,
Iubiții își spun
Un cuvânt pe viață.
Lujerii-mbracă
Chioșc lângă chioșc.
Strugurii cadă-n
Teascuri și-n cadă.
Râuri spumoase
Vinuri revarsă,
Trec printre pietre
Și prin curate
Vechi nestemate,
Lasă în urmă
Arsele vetre,
Lacuri se fac
Sub plaiuri ce tac.
Păsări întâmpină
Soarele, marele.
Zboară spre clarele
Insule-n ape,
Care pe valuri
Se leagănă; insule
Unde pe maluri
Coruri ghicim,
Unde pe câmpuri
Hore zărim.
Vârtejuri de hore:
Unele-n loc pe sub ulmi,
Altele trec peste culmi,
Altele-n aer plutesc,
Toate c-un chiot
Spre focul ceresc,
Hore sub brazi,
Toate spre stele,
Toate-n extaz.

MEFISTOFEL

L-ați copleșit, aerienii mei copii.
A adormit, precum i-ați descântat.
Pentru acest concert vă sunt îndatorat.
Tu încă nu ești omul – să-l ții pe diavolul legat.
Să-l desfătați cu dulci imagini, visuri,
Să-l cufundați în amăgiri de paradisuri.
Dar pentru-a despica vraja din prag, luați aminte,
Am grabnică nevoie de un dinte
De șobolan. Nu-mi trebuie descântec lung.
Se și apropie tiptil
Din colț, de undeva, un rozător docil.
Al șobolanilor și al șoarecilor domn,
Stăpânul muștelor, al broaștelor, păduchilor,
Îți poruncește să apari de zor,
Să rozi ce e de ros în prag.
Și cum stăpânul unge pragul cu ulei,
Iată că vii, sărind din noapte în vileag.
La treabă deci, degrabă! Unghiul ce m-a țintuit
Pe loc e chiar la margine. L-ai dovedit?
O mușcătură încă! – S-a făcut! Așa!
De-acum, visează, Fauste, până ce ne-om revedea!

*Iese.*
