#### PĂDURE ȘI PEȘTERĂ

FAUST *singur*

Mi-ai dat, din toate tu mi-ai dat, Sublime Duh. În flacără nu în zadar
Obrazul către mine l-ai întors.
Mi-ai dat natura drept regat,
Putința de-a-i simți splendoarea fără de hotar.
Nu sunt aici doar oaspete mirat și rece,
În adâncimea ei, eu văd ca-n pieptul unui prieten.
Prin fața mea viața cu alai de forme trece.
Și frații tu mă-nveți să mi-i cunosc,
Frații din aer, apă, din desiș, să le-nțeleg cuvântul.
Iar când furtuna duduie prin codru,
De nu mai știi-ncotro s-apuci,
Când bradul uriaș se prăbușește
Și în cădere alte trunchiuri sfarmă și silește,
Când dâmbul sună ca mormântul,
În adăpostul peșterii mă duci.
Atunci în mine însumi mă deștept.
Minunile mi-arăți din propriul meu piept:
Iar când se-ntâmplă luna să răsară
Tumultul dinăuntru îmblânzind,
Mi-apar pe stânci și-n umed crâng
O lume de demult, figuri de-argint,
Ce contemplarea aspră mi-o destind.
Ce bine simt că n-avem parte de desăvârșire –
Acestei voluptăți care mă face
Vecin cu zeii, tu-i adaugi un rău însoțitor[^51]
De care nu mă pot desface,
Cu toate că, obraznic, rece, și pe orice cale,
În fața mea mă umilește,
Cu toate că-n nimic preface
C-o simplă vorbă darurile tale.
În pieptul meu un foc sălbatic el stârnește,
Îndemn spre-acea făptură prea frumoasă.
Mă zbucium, ah, între dorință și plăcere,
Și-n mijlocul plăcerilor tânjesc după dorință.
Mereu, acest vârtej mă cere.

[^51]: Faust vorbește despre Mefistofel ca și cum acesta i-ar fi fost dat ca însoțitor din partea Duhului Pământului. Faust vorbește în perspectivă panteistă (duhul pământului, al naturii); în această perspectivă Mefistofel face, și el, parte din Tot.

Mefistofel *apare.*

MEFISTOFEL

Nu ești sătul de viața ce-ncepuși s-o duci?
Dac-o lungești, cum poate să-ți mai placă?
E bine s-o încerci o dată,
Dacă apoi spre ceva nou apuci.

FAUST

Să ai și alte trebi, ce bine-ar fi!
De ce mă chinuiești în bucuroasă zi?

MEFISTOFEL

Ei bine, am să-ți cruț odihna.
În toane bune iarăși nu te-am nimerit.
Oh, mare lucru n-am să pierd,
Pierzând un prieten într-atâta de sucit.
Mă ostenesc de dragu-i noapte – zi,
Dar niciodat’ boierului nu-i poți citi
Din ochi, de-i e pe plac sau nu.

FAUST

Acesta-i tonul, singurul ce-l nimerește.
Vrea mulțumire că mă plictisește.

MEFISTOFEL

Cum ți-ai fi dus viața fără mine,
Sărmane pământean?
De-ntortocheate-nchipuiri, de greu alean,
Te-am vindecat pe timp îndelungat.
De n-aș fi eu, erai de mult plecat
De pe întinderea terestră, urmă nelăsând.
Ce cauți printre stânci și peșteri,
Nărav de bufniță-ngânând?
Ce hrană scoți ca un brotac
Din mușchiul umed și din steiu’ înrourat?
Frumoasă, dulce pierdere de vreme!
Mai stăruie în trupul tău savantul, doctorul,
Pe care încă ieri l-ai blestemat.

FAUST

Cum vei pricepe tu puterea de viață
Ce-o beau cutreierând sălbăticia?
Dac-ai putea s-o bănuiești, ai fi destul de drac
Să nu-mi îngădui bucuria!

MEFISTOFEL

Nepământească fericire!
A sta întins pe munte-n rouă
Și a cuprinde cer, pământ, cu brațele-amândouă,
A te umfla ca să devii un Dumnezeu,
A scormoni tot mai adânc, mereu,
Și-a retrăi în tine zilele genezei,
A resimți puternic, mândru, nu știu ce,
Iubind a te împrăștia în tot ce e.
Pe urmă pământeanul să dispară
Și intuiția supremă să apară!…[^52]

*Cu un gest.*

…Ca să închei, nu spun cuvântul, cum.

[^52]: Mefistofel ironizează extazul metafizicienilor mistici, care năzuiesc spre „uniune” cu întreg universul.

FAUST

Ce scârbă mi-e de tine!

MEFISTOFEL

Nu vă convine.
Aveți un drept la indignare.
Nu-i voie s-amintești unor urechi prea caste
De aceea ce chiar inimile foarte caste
Nu-s înclinate-a se lipsi.
Dar făr-a face vorbă mare,
Permis îți este singur câteodată să te minți.
E o plăcere și aceasta, îndelung însă n-o prea suporți,
Căci dacă ține, te destramă
În nebunie, tulburare, teamă.
Destul acum. Iubita ta stă în odaie
Și totul îi devine strâmt și jalnic.
Nu-i ieși din inimă, oricum te porți,
Căci te iubește negrăit și prea puternic.
La început ardoarea ta se revărsa din matcă,
Ca râul adunând zăpezi topite.
Căldura i-ai turnat-o-n suflet,
Azi însă valurile tale sunt micite.
Decât să zăbovești tronând prin codri și în fire,
Stăpâne-al meu și mare domn,
Eu cred c-ar fi mai potrivit și-n ton
Aprinsul sânge, sângele de fată tânăr
Să-l răsplătești pentru iubire.
Căci vremea i se pare-acum grozav de lungă.
Stă la fereastră și privește cum se-alungă,
Cum norii trec peste cetate.
Și ziua-ntreagă, nopți pe jumătate,
„O păsărică dac-aș fi”, ea cântă.
E bucuroasă uneori și trist-ades.
Și altă dat’ o-neacă plânsul, lacrima și-o zvântă.
Apoi, precum se pare, iarăși liniștită
Și necurmat îndrăgostită.

FAUST

Te văd în toată goliciunea! Șarpe! Șarpe!

MEFISTOFEL *în sine*

Ah, de te-aș prinde!

FAUST

Ridică-te și piei din față-mi, blestemate!
Nu-mi mai aduce-aminte de făptura ei frumoasă,
Nu-mi mai aprinde-n cuget și-n simțire
Dorința către trupul dulce peste fire.

MEFISTOFEL

Ce va urma? Ea crede c-ai fugit.
Și-n parte – aceasta e adeverit.

FAUST

Îi sunt aproape, orișicât aș fi departe.
N-o pot uita și n-o pot pierde până-n moarte.
De gelozie ard chiar și atunci când gura
Iubitei mele-atinge crucifixul, cuminecătura.

MEFISTOFEL

Aflați că pentru puii gemeni
Ce, dup-o vorbă, pasc în crini[^53]
Vă-nvidiam și eu puțin.

[^53]: Aluzie la Cântarea Cântărilor, 4, 5, unde sânii iubitei sunt asemănați cu doi pui de căprioară care pasc în crini.

FAUST

Codoșule, să piei de-aici!

MEFISTOFEL

Frumos! Voi înjurați, eu râd.
Căci Dumnezeu, care băiat și fată a făcut,
Noblețea-acestei meserii recunoscând,
Prilej le-a dat numaidecât.
Pleacă de-aici, că-i mare vaier.
Când zic să pleci, te-ndrum către iubită,
Și nicidecum spre moarte.

FAUST

De fericirea-alăturea de ea ce mă desparte?
De m-aș putea-ncălzi la pieptul ei!
Nu-i simt eu oare-ntotdeauna lipsa?
Făptură sunt – fără temei.
Nu-s eu fugarul fără adăpost?
Nu-s eu neomul fără liniște și rost,
Care vuind ca o cascadă
Din stâncă-n adâncime vrea să cadă?
Iar ea, cu simțurile-abia trezite,
Copilă doar, sălășluind pe-un plai,
Gospodărindu-se în țarcul unui rai.
Și eu cel urgisit de Dumnezeu
N-avui destul că apucai
În pulbere să sfarm a lumii stâncă!
A trebuit și ei să-i clatin pacea!
De-o jertfă ai avut nevoie, iad!
Ajută-mi, diavole, durata spaimei să mi-o scad!
Ce trebuie să vie, vie-ndată!
Destinul ei pe mine cadă. Blèstemul s-adună!
Strivit să pier și eu, cu ea-mpreună!

MEFISTOFEL

Cum fierbe iar, ce jar, ce clocot!
Întoarce-te, nebunule, și o mângâie!
Când un asemenea căpșor nici o ieșire trează
Nu mai găsește, crede că-i sfârșitul.
Trăiască cel cu inima vitează!
Tu-mi ești de altfel îndeajuns de îndrăcit.
Găsesc că-n lume nu-i nimic
Mai searbăd și mai vrednic de disprețuit
Decât un drac ce desperează.

