#### LA FÂNTÂNĂ

Margareta *și* Liza, *cu urcioare.*

LIZA

N-ai auzit nimica de Barbara?

MARGARETA

Nici un cuvânt.
Rar umblu printre oameni.

LIZA

E sigur însă, căci vecinele mi-au spus.
Culegi ce sameni.
I s-au închis cărările-n sfârșit.
Și cum făcea pe nobila și-aleasa!

MARGARETA

Ce s-a-ntâmplat?

LIZA

Nimic deosebit!
Hrănește doi, când bea și când mănâncă.

MARGARETA

Ah!

LIZA

A pățit-o, cum era de așteptat.
Și cât s-a rupt după băiat!
Câte plimbări
Prin sate și la joc sub tei.
Și trebuia să fie-ntâia, pretutindeni.
Umbla la mese
Cu pastete[^55], vinuri și mâncăruri, fel de fel.
Credea că e ceva de frumusețea ei.
Și-a fost atât de necinstită
Că nu se rușina
Să ia și daruri de la el.
Să-ndure mângâieri,
Și strângeri de tot soiul,
E de mirat că floricica nu mai e?

[^55]: *Pastet* – pateu.

MARGARETA

Sărmana!

LIZA

Doar nu cumva îți pare rău de ea?
Când noi stăteam noaptea la tors
Și mama nu ne-ngăduia
Să mergem jos,
Ea petrecea lângă mândruțul ei
În fața ușii, pe podmol,
Și-n întuneric mai vârtos.
Și nici un ceas nu le era
Destul de lung.
Ca mâne o ajung
Canoanele, și-a ispăși!

MARGARETA

O va lua desigur de nevastă,
Oricum ar fi.

LIZA

Doar nu-i nebun. Un tânăr ca acela
Mai are lărgământ și-n altă parte.
A și plecat și-acum e hăt departe.

MARGARETA

Aceasta nu-i frumos.

LIZA

Și chiar dacă… frumoasa-ar izbuti
Să-și ducă la altar flăcăul,
I-a merge rău, zău, cu binele ca și cu răul.
I-or smulge junii de pe cap alba cunună
Și noi în poartă îi vom pune mătrăgună.

*Pleacă.*

MARGARETA *mergând spre casă*

Cum mă dădeam mai ieri bârfelii rele,
Vreo biată fată când călca alături.
Ce vorbe limba nu găsea și cât de grele,
Când altele se pomeneau greșind.
Oricât o înnegream, funinginea zburând
Nu-mi apărea destul de neagră.
Și singură mă încredeam, măreață.
Și iat-acum asupra mea greșeala-ntreagă.
Dar cel ce mă împinse la păcat,
Doamne, ce bun a fost și cât de drag!

