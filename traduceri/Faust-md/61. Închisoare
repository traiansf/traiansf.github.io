#### ÎNCHISOARE

Faust, *cu o legătură de chei și cu un felinar, în fața unei uși de fier.*

FAUST

Ca niciodat’ mă-ncearcă un fior,
Restriștea omenirii, cumplită, mă cuprinde.
Aici, după ăst zid, stă ea, sub greu zăvor.
Iar crima ei n-a fost decât o dulce nebunie!
Tu șovăi să te duci la ea!
Te îngrozește gândul de-a o revedea.
Cu sârg! Căci șovăirea ta
I-aduce moartea! Nu mai sta-n zădărnicie!

*Prinde lacătul. Cineva cântă după ușă.*

Rea a fost măicuța mea,
Ea de drag m-a sugrumat.
Tată-meu – el m-a mâncat.
În țărâna răcoroasă
Surioara mea îmi puse
Oasele, ce-mi mai rămasă.
Pasăre eu mă făcui.
Păsărică de dumbravă,
Zbori în slavă, zbori în slavă!

FAUST *descuind*

Te-aud, te-aud. Dar nu-i făcut să mă ostoaie
Nici zornetul de lanț, nici foșnetul de paie.

*Intră.*

MARGARETA *ascunzându-se-n așternut*

Vai, vai! Ei vin! Cumplită moarte!

FAUST *încet*

Vin să te scap! Te duc departe!

MARGARETA *zvârcolindu-se la picioarele lui*

De ești un om, de mine fie-ți milă!

FAUST

Nu mai striga! Trezești cumpliții paznici
Ce-abia acuma adormiră.

*Ridică lanțurile să le desferece.*

MARGARETA *îngenunchind*

Călăule, ce vii din ceață,
Cine ți-a dat puterea-aceast’ asupra mea?
E încă miez de noapte.
Mai lasă-mă, nu mă lua!
Îndură-te încă puțin de viața mea!
Nu e-ndeajuns de timpuriu
Și dis-de-dimineață?

*Se ridică.*

Sunt doar așa de tânără, atât
De tânără! Și trebuie să mor!
Frumoasă fost-am de-asemeni, și de-aci năpasta!
Ce-aproape-a fost iubitul. Astăzi e departe.
Și sfâșiată e cununa, risipită floarea.
De ce acuma silnicia-aceasta?
De ce mă strângi așa? Ce ți-am făcut?
Nu mă lăsa-n zădar să te implor,
În viața mea nu te-am văzut!

FAUST

De-aș trece, vai, și peste-această suferință!

MARGARETA

Sunt în puterea ta, cu toată-a mea ființă.
Îngăduie-mi copilul doar să-mi mai lăptez.
L-am răsfățat, pe întuneric, ca-ntr-un vis.
Mi l-au luat, ca să mă-ndurerez.
Și-acuma spun că l-am ucis.
Și n-oi mai fi vreodată bucuroasă.
Și cântece ei născocesc pe seama mea,
Ei, oamenii – urât din partea lor!
Povestea fost frumoasă,
Dar s-a sfârșit așa.

FAUST *se aruncă la picioarele ei*

E-aici, cel care te iubește și nu doarme.
Veni, năprasnica robie să ți-o sfarme.

MARGARETA *se aruncă și ea jos*

Să-ngenunchem, să implorăm prea sfinții!
Căci jos sub aste lespezi și sub pragul
Ce-l vezi, în clocot fierbe iadul.
Și Răul, cu grozavă încruntare,
Se îndârjește-n vuiet mare.

FAUST *tare*

Margareta! Margareta!

MARGARETA *ascultă cu încordare*

Glasul iubitului a fost acesta!

*Se ridică sărind, lanțurile cad.*

Unde e? L-am auzit chemând.
Sunt liberă! Legată nu mai sunt.
La pieptul lui să zbor aș vrea,
În brațul lui s-adast un ceas.
Pe nume m-a chemat. În prag stătea.
Prin vuietul și prin scrâșnirea iadului
Auzit-am dragul glas.

FAUST

Eu sunt.

MARGARETA

Tu ești? Mai spune-mi-o o dată!

*Cuprinzându-l.*

El e! El e! Unde e chinul?
Și unde spaima închisorii și suspinul?
Tu ești! Vii să mă scapi!
Sunt slobodă, salvată!
Apare strada-n fața mea, deodată,
Pe unde te văzui întâiași dată.
Senină, iată și grădina,
În care te-așteptarăm
Cu Marta, vecina.

FAUST *încercând să plece*

Din beznele scunde
Vino cu mine! Vino!

MARGARETA

Mai rămâi!
Știi cât de bucuroasă
Cu tine sunt oriunde.

*Îl mângâie cu iubire.*

FAUST

Grăbește-te!
De nu grăbești,
Vom ispăși amarnic!

MARGARETA

Cum, tu nu mai știi să săruți?
Să fie zadarnic?
O vreme te-ai depărtat
Și sărutul l-ai și uitat?
De ce la pieptul tău asemenea frică
Mă ia, când altă dată din privirea ta
Un cer întreg mă cutropea?
A fost, când sărutându-mă, mă-năbușeai.
Sărută-mă,
Altfel te sărut eu. Ce ai?

*Îl cuprinde.*

Vai, buzele tale – ce reci!
Și mute.
Iubirea ta – unde e?
Cine mi-a furat-o pe tăcute?

*Se-ntoarce în altă parte.*

FAUST

Urmează-mă, iubito, vino!
Te îndrăgesc cu foc,
Cu înmiită-ardoare.
Urmează-mă. Atâta doar te rog.

MARGARETA *întorcându-se iarăși spre el*

Ești tu cu-adevărat? Ești tu?

FAUST

Eu sunt. Vino cu mine!

MARGARETA

Din nou tu mă primești la pieptul tău.
Salvându-mă, în mine tu pe cine vezi?
Dar cum se face că de mine n-ai sfială?
Și știi tu, prietene, pe cin-eliberezi?

FAUST

Grăbește-te, căci întunericul slăbește.

MARGARETA

Măicuța, eu am omorâto.
Copilul mi l-am înecat.
Și oare nu-ți era și ție dat?
Tu ești? De-abia o cred. Sunt trează?
Dă-mi mâna! – Dar de ce e umedă?
S-o ștergi. Pe ea
E sânge, s-ar părea.
Ah, Doamne! Ce-ai făcut!
În teacă spada pune-ți-o la loc.
Te rog.

FAUST

Trecutul, lasă-l,
Trecut rămână. Mă omori!

MARGARETA

Tu trebuie să mâi în viață.
Vreau să-ți vorbesc despre morminte.
De ele să-ngrijești încă de mâne.
Măicuței îi alegi frumos un loc,
Alături fratelui un altul sub un soc.
Iar mie unul la o parte
Nu prea departe.
Copilul să mi-l pui la sânul drept.
Dar altul să nu zacă lângă mine.
Să mă lipesc cu foc de tine –
Ar fi un dulce și suav noroc.
Dar nu mai izbutesc întru iubire a mă strânge.
Mi-e ca și cum spre tine
Mi-aș face silă, ca și cum tu m-ai respinge.
Și totuși tu aci îmi ești,
Și-atât de bun și blând privești.

FAUST

De simți că-s eu, atuncea vino!

MARGARETA

Afară? Dincolo de ziduri?

FAUST

Spre libertate!

MARGARETA

Dacă groapa e acolo,
Dacă acolo stă la pândă-o moarte,
Atuncea vino!
De-aici în așternutul veșnic,
Și nici un pas, nici unul mai departe.
Tu pleci acum?
O, Henric, dacă aș putea și eu!

FAUST

Tu poți, de vrei! Că ușa e deschisă.

MARGARETA

Nu mai nădăjduiesc nimic. Plecarea – e oprită.
La ce-ar fi bună fuga când iscoadele pândesc?
E jalnic să cerșești pe uliți,
Când cugetul te poartă între suliți.
E jalnic prin străini să umbli ca o umbră,
Ca să te prindă totuși, mai pe urmă.

FAUST

Rămân la tine.

MARGARETA

Grăbește, grăbește!
Salvează-ți copilul
Din balta cu pește!
Te du prin mohor
Pe râu în sus,
Pe punte, spre-apus.
La stânga, lângă stobor[^85].
Acolo-i un lac.
Cercuri de unde se fac.
Prinde-l degrabă.
Scoate-l din apă.
Mai dă din picioare.
Scapă-mi-l, scapă!

[^85]: Stobor – gard, zăplaz.

FAUST

Dezmeticește-te! Nu mai avem alt ceas.
Ești liberă, de faci un singur pas.

MARGARETA

De-am trece de Muntele Veșted!
Măicuța-i acolo pe-o piatră.
Fiori simt de gheață, la creștet.
Măicuța-i acolo pe-o piatră.
Din cap dă ca seara la vatră.
Apoi piroteala-ncetează.
Ea nu mai veghează, ci doarme mereu,
Și capul e greu, ea doarme mereu,
Ca noi să ne-avem ale noastre plăceri.
Ce vremi fericite acelea, doar ieri!

FAUST

N-ajută vorba, nici o rugăminte.
Am să te duc cu sila. Ia aminte!
