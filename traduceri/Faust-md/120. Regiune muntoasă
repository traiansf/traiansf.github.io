#### REGIUNE MUNTOASĂ

*De jos s-aud tobe și muzică de război. Se-nalță cortul împăratului.* Împăratul, generalisimul, trabanți[^284].

[^284]: Trabanți – soldați din garda unui principe.

GENERALISIMUL

Ideea-mi pare încă bine cumpănită,
Că ne-am retras în valea mai ferită, joasă,
Oștirea-ntreagă chibzuit îngrămădită.
Nădăjduiesc c-alegerea să fie norocoasă.

ÎMPĂRATUL

Ne cam mâhnește, pe stăpân și slugă,
Retragerea ce seamănă c-o fugă.

GENERALISIMUL

Privește-aici, stăpâne, către flancul drept:
Teren, cum și-ar dori, războinic, orice gând.
Nu-i prea piezișă clina, dar ușor nu-i de luat,
Nouă prielnică, dar nu pentr-un dușman înaintând,
Pe jumătate noi suntem ascunși pe-un plan unduitor.
Desigur cavaleria nu se încumetă pe-asemenea pripor.

ÎMPĂRATUL

Nu îmi rămâne alta decât să laud tare.
Aicea brațul, pieptul pot fi puse la-ncercare.

GENERALISIMUL

Aici pe câmpul din mijlòc, întins,
Falanga are-ncredere să lupte,
Și lăncile lucesc, sclipind în aer,
La soare prin fâșii de neguri, rupte,
Se zbate-n sine-ntunecat pătratul[^285],
Cu miile s-aprind spre faptă mare.
Imagine îți faci despre puterea masei.
Ea va răzbi-n dușman oricât de tare.

[^285]: Prin pătrat se înțelege falanga romană.

ÎMPĂRATUL

Privire de ansamblu am întâia oară.
Asemeni oaste face singură cât două.

GENERALISIMUL

Din stânga nu am nici o veste.
Va fi înverșunată apărarea.
Pietrosul țanc, lucind acum de arme,
Păzește trecătoarea și strâmtoarea,
Prevăd, aici dușmanii își vor frânge
Neașteptat puterile în sânge.

ÎMPĂRATUL

Acolo-i văd venind, viclene rubedenii,
Cei ce-mi ziceau unchiaș, sau văr și frate,
Cei ce puterile-mi răpeau pe furișate,
Ca, învrăjbiți, să jăfuiască-mpărăția,
Cu toții înțeleși să se răscoale împotriva mea.
Mulțimea șovăie, nehotărâtă parcă,
Și curge-n urmă, iureș ca să dea.

GENERALISIMUL

Iscoadă credincioasă ne sosește,
Coboară-n grabă de pe stânci c-o veste.

ÎNTÂIA ISCOADĂ

Ne-a izbândit, isteață, arta
Și meșteșugul ca pe strună,
De-a iscodi în dreapta, stânga,
Dar nu aducem veste bună.
Mai sunt cinstiți, ce ți se-nchină,
O ceată mică credincioasă.
Dar toți își scuză șovăirea
Cu fierberea primejdioasă.

ÎMPĂRATUL

Să te păstrezi pe tine, iată sfatul
Ce egoismu-l dă, onoarea nu, nici datoria.
Nu vă gândiți că un incendiu vecin
Vă mistuie și vouă bogăția.

GENERALISIMUL

Altă iscoadă vine-aproape cu sfială,
Și pare-a tremura de oboseală.

A DOUA ISCOADĂ

La-nceput ni se păruse
Că domnește zăpăceală,
Dar deodată se ivește
Noul împărat cu fală.
Și pe drumuri hotărâte
Merg acum ostașii noi,
Desfăcând steagul minciunii,
Ca și turmele de oi.

ÎMPĂRATUL

Un împărat potrivnic se ridică.
Într-astfel, simt că *eu* sunt împărat.
Doar ca ostaș mă îmbrăcam în zale,
Astăzi cu har mai ’nalt le-am îmbrăcat.
Pe la serbări, oricât de strălucite,
Simțeam primejdia că îmi lipsește.
Îndemn dădeați la simplă joacă,
Dar inima visa turnire, vitejește.
Și dacă nu mă sfătuiați să las războiul,
De mult prin fapte-aș străluci ca un erou.
Pecetluit eu mă simții de libertate
În foc când m-am văzut om nou.
Cumplit mă atacase elementul[^286],
Iluzie era, dar mare; mă cutremurai.
Triumfuri, glorie visând, și măreție,
Voi împlini acum, ce păcătos lăsai.

[^286]: Focul (vezi actul I).

Crainicii *sunt pregătiți pentru provocarea contraîmpăratului.*

Faust, *în zale, coiful pe jumătate închis.* Cei Trei Puternici, *înarmați și îmbrăcați ca mai înainte.*

FAUST

Venim și noi, nădăjduim neocărâți.
Prevăzători ne-am dovedit și nelipsiți.
Tu știi că sunt iscoditori munteni,
Cei ce citesc scripturile naturii.
Căci duhuri, ce de mult au părăsit câmpia,
Au îndrăgit înaltul munte, stâncăria.
Ele lucrează-adânc, sub temeliile pădurii,
În suflul nobil al miresmelor bogate,
Amestecând stihii prin labirinte aparente,
Unică grijă au de-a născoci vreo noutate;
Cu diafane degete, ce în materie se-mplântă,
Ele clădesc figuri vârtoase, transparente,
Pe urmă în cristal[^287] și-n veșnica-i tăcere
Ele zăresc ce-n lume sus se-ntâmplă.

[^287]: Modelarea cristalelor este atribuită aici unor duhuri care ar lucra în munte. Credința că în cristale se pot vedea întâmplări, depărtate sau viitoare, era obișnuită printre magicieni.

ÎMPĂRATUL

Am auzit și pe cuvânt te cred.
Dar fă-mă, ce se-ntâmplă, să pricep.

FAUST

Cel necromant[^288] din Nursia, sabinul,
Ți-e slugă credincioasă și cinstită.
Cumplit îi fâlfâia, în jur, destinul.
Surcelele s-aprinseră, se-ncinse focul.
Și lemnele de rug erau în juru-i așezate,
Cu smoală, cu pucioasă-amestecate:
Nici om, nici Dumnezeu, nici drac nu mai
Puteau s-ajute; dar a putut o maiestate.
Era la Roma. Îți rămâne-ndatorat,
Mereu el poartă grijă drumurilor tale.
Din ora-aceea el pe sine s-a uitat,
Și iscodește steaua și-adâncimile cu zel
Doar pentru tine. Iar pe noi ne-a-nsărcinat
Să-ți stăm într-ajutor. Sunt mari puterile
Sălășluite-n munte, libera natură.
Prostia popilor neîncetat o-njură.

[^288]: Faust îi aduce aminte împăratului de vrăjitorul pe care suveranul l-a scăpat la Roma de la moartea pe rug.

ÎMPĂRATUL

La sărbători, când oaspeții ni-i salutăm,
Ce vin senini, alături să se desfăteze,
Ne bucură-a vedea cum toți se îmbulzesc
Cuprinsul, spațiul sălilor să-l îngusteze.
Bine-venit ne este însă omul brav
Ce vine-ntr-ajutor și larg deschide poarta,
Când ceasul dimineții stăpânește îndoielnic,
În cumpănă având deasupra soarta.
În clipa mare însă-aici, această mână
Se trage hotărâtă de pe spada la-ndemână,
Cinstește clipa, când atâtea mii de oameni
Purced să lupte pentru mine sau potriva mea.
Bărbatul e bărbat! Cel ce dorește sus pe tron să stea
Să fie însuși vrednic de-o asemenea onoare.
Fantoma, ce-mpotrivă mi s-a ridicat,
Ce însăși se numește domn și împărat,
Conducător al oastei, mare ca nici unul,
În țara morții fie-mpins cu pumnul.

FAUST

Oricum, spre-a-ndeplini mărețe fapte,
Să-ți pui în joc chiar capul nu e bine.
Nu-i coifu-mpodobit cu creastă și cu pene?
El fruntea apără, ce vitejia întreține.
Ce-ar face fără cap aceste mădulare?
Când ațipește-acela, cine le mai pune în mișcare?
Se-ntramă grabnic ele, dacă el se-ntramă.
Și brațul știe dreptul să și-l folosească,
Căci el ridică scutul, capului o apărare.
Și spada își cunoaște datoria vitejească,
Abate lovitura, lovitură dă la creștet.
Piciorul vrednic parte la izbândă ia,
Și sprinten sare-n ceafa celui ce-a cădea.

ÎMPĂRATUL

Așa-i mânia mea. Așa mi l-aș trata.
Și capu-n scaun pentru talpă l-aș schimba!

CRAINICII *se-ntorc*

Nici o cinste, prețuire,
Ceia nu ne-au arătat.
Nobila noastră solie
Numai râs a provocat:
„Ca ecoul într-o vale
V-a pierit scump împărat.
Când de el se pomenește,
Basmul spune: – A fost odat’!“

FAUST

Fideli, cei buni îți stau alături,
După dorința lor cea dreaptă
Dă ordin de atac. Momentul e prielnic.
S-apropie dușmanul, oastea ta așteaptă.

ÎMPĂRATUL

Renunță împăratul la comandă.

*Către generalisim.*

În mâna ta eu pun îndatorirea toată.

GENERALISIMUL

Aripa dreaptă să se pună în mișcare!
Stânga vrăjmașului, ce tocmai suie,
În fața vajnicei juneți va da-napoi
Un pas, și-apoi pe fugă o să-i puie.

FAUST

Îngăduie ăstui erou mai sprinten,
Printre ai tăi să dea din pinten,
Să se înlănțuie cu alții-n rând,
S-arate ce puteri o fi având.

*Arată spre dreapta.*

RĂZBOILĂ *vine în față*

Obrazul cine mi-l arată, și-l mai vede
Numai cu fălcile zdrobite, sus și jos.
Iar spatele de mi-l întoarce cineva
Numaidecât i-atârnă capu-n jos.
Și dac-ostașii tăi atunci lovesc
Cu ghioaga, ca și mine de turbați,
Dușmanii cad, claie-grămadă,
În propriul sânge înecați.

*Pleacă.*

GENERALISIMUL

Falanga să pornească-acum după acesta,
Să-ntâmpine dușmanul cu tărie,
Colo spre dreapta rândul lor se clatină,
De-ai noștri scuturat în prăfărie.

FAUST *arătând spre cel din mijloc*

Urmeze-atunci și-acesta, cum îi spui.
Vijelios, răpește toate-n calea lui.

STRÂNGE-TOT *vine în față*

Viteze, cetele vor ’nainta,
De setea prăzii fi-vor însoțite.
Și toate-o țintă vor avea:
Pe potrivnic să-l înfrunte,
Și bogățiile din cort să-i ia.
Falanga mișcă, eu în frunte!

PRINDE-PRADĂ – *vivandieră; i se alătură cu lingușire*

Nevăstică nu-i prea sunt,
Însă el ibovnic mi-este,
Și rod culegem ca-n poveste.
Mândra-i cruntă, când cuprinde,
Și nu cruță, când răpește.
Îngăduit e totul, de se prinde!

*Amândoi pleacă.*

GENERALISIMUL

La flancul stâng era de prevăzut
Că dreapta lor încearcă marele asalt.
Ne vom împotrivi avântului turbat,
De-a cuceri îngusta trecătoare spre înalt.

FAUST *face un semn spre stânga*

Mai bagă, rogu-te, în seamă
Și pe acesta, căci nu strică-ntru nimic,
Cei tari să se-ntărească înc-un pic.

ȚINE-STRÂNS *vine în față*

Să n-aveți grijă pentru aripa din stânga.
E asigurată stăpânirea pe deplin,
Unde eu sunt. Și nu despică
Nici trăsnetul tărâmul ce în mână țin.

*Pleacă.*

MEFISTOFEL *coborând de pe înălțime*

Priviți acum acolo-n fund.
De după stânci, figuri robuste,
Ostași apar de pretutindeni
Să-nchidă căile înguste;
Cu coifuri, zale, spadă, scuturi,
Un zid făcând, cuprinși de-ndemn,
Pentru atac așteaptă semn.

*Încet, către știutori.*

De unde vin, să nu-ntrebați.
Desigur, timpul nu-l pierdui.
Și am golit atâtea săli, unde armuri
Stăteau în rânduri, de-a-n picioare sau călare,
Parcă stăpâni încă pământului.
Fuseseră-mpărați, și cavaleri, și regi,
Acum armurile sunt goale căsulii de melci.
Cu ele câte duhuri s-au gătit,
Medievale-n față ne-au ieșit,
De spiriduși popor select;
De astă dată fac efect.

*Tare.*

Și auziți cum furia îi ia,
Cum se ciocnesc cu sunete de tinichea.
Mai flutură câte-o fâșie pe cotor de steag,
Un aer proaspăt așteptând din larg.
Un vechi popor e-aicea gata,
S-amestecă în cearta nouă ceata.

*Răsunet grozav de trâmbițe, de sus; în oastea dușmană, vădită șovăire.*

FAUST

S-a-ntunecat în față orizontul,
Ici-colo doar clipește tainic
Câte-o răsfrângere; însângerate
Arme lucesc pe-ntinsul plainic.
Pădure, stânci și atmosferă,
Întregul cer s-amestecă în toate.

MEFISTOFEL

Se ține flancul drept puternic;
Văd înălțându-se-n grămadă
Pe Războilă, uriașul sprinten,
În felul său lucrând în grabă.

ÎMPĂRATUL

Întâi văzui un braț izbind,
Acum s-agită o duzină.
Nu e firesc ce se petrece.

FAUST

N-ai auzit de dâre de lumină,
Ce prin Sicilia s-arată?[^289]
Acolo în amiază plină,
La înălțimi de aer mijlocii,
Ca în oglinzi din cele clare
Răsfrânte-apar vedenii rare:
Orașe se ivesc pe-o clipă în eter,
Grădini se-nalță și coboară,
Răsfrânte chipuri în oglinzi de cer.

[^289]: E vorba de fenomenul optic numit fata morgana.

ÎMPĂRATUL

Ciudat e totul! Lănci departe
Se văd în zare fulgerând,
Pe lucii suliți în falanga noastră
Mărunte flăcări scânteie jucând.[^290]
Năluca-i stranie din cale-afară.

[^290]: Descărcări electrice, cărora superstițioșii le dădeau diverse nume.

FAUST

Să ierți, stăpâne, astea-s urma
Unor naturi și spirite pierdute,
Reflex al Dioscurilor[^291] de altădată,
Pe cari corăbieri jurară mii și sute;
Ele-și adună-aici puterea înc-o dată.

[^291]: Vezi nota 1 de la p. 302.

ÎMPĂRATUL

Dar spune-mi: cui vom fi îndatorați,
C-asupra noastră s-a-ndreptat natura,
Și-n grija ei și-a întrecut măsura?

MEFISTOFEL

Încape vorbă? Meșterului mare,
Care ursita ta în grija sa o are.
Amenințarea ce te paște
Îngrijorări în el și-acum mai naște.
Recunoștința lui vrea să te scape,
Chiar dacă el ar fi să piară.

ÎMPĂRATUL

Poporul jubila, purtându-mă în mare pompă,
Eram cine eram, ocazie atât de rară,
Și am găsit că nimerit ar fi să dăruim
O adiere, aer proaspăt, bărbii albe.
N-am dobândit la popi favoare,
Dar o plăcere le-am stricat încalte.
Și după ani, acuma să mă bucur oare
De urmarea unei bune fapte?

FAUST

O inimoasă binefacere din plin rodește;
Întoarceți doar în sus privirea:
Maistrul pare să trimită-un semn,
Și tâlcul i-l vădește firea.

ÎMPĂRATUL

Un vultur prin tării plutește.
Și un grifon amenințându-l păsărește.

FAUST

Din semne tâlc aleg și scutur:
Grifonul e o fabuloasă fiară,
Cum poate el de sine într-atât să uite,
Să se măsoare c-un autentic vultur?

ÎMPĂRATUL

În cercuri largi își dau
Acum ocol; dar iată cum în pripă
Unul asupra celuilalt s-azvârle,
Gâtlej și piept să-și sfâșie-ntr-o clipă.

FAUST

Și iată cum zbârlit grifonul,
Cu smocuri smulse, paguba și-o are.
Cu leonina-i coadă, steag căzut,
Peste pădure, prăbușit, dispare.

ÎMPĂRATUL

Precum ai tâlcuit, așa să fie!
Accept, ce sus văzurăm, cu mirare.

MEFISTOFEL *spre dreapta*

Lovituri des repetate,
Când în față, când în spate,
Pe dușmanul nost’ l-așteaptă.
Se înghesuie spre dreapta,
Încurcându-se în luptă,
Aripa în două ruptă.
Iată cum falanga noastră
Vârful ager își îndreaptă,
Ca un trăsnet dă spre dreapta
Și în locul slab pătrunde.
Ca-n furtună val și unde
Scapără spadă de spadă
În sălbatica grămadă.
Cu dușmani luați din coastă,
Biruința-a fi a noastră!

ÎMPĂRATUL *spre stânga, către Faust*

Vezi, acolo nu e bine,
Rândul nostru nu se ține,
Nu văd pietre aruncate,
Stânci, mai jos, sunt ocupate,
Iar mai sus sunt părăsite.
Vin dușmanii cu duiumul
Apucând acum spre drumul
Ce pătrunde-n trecătoare.
O, sfârșit! Înșelătoare
Fost-a arta voastră mare!

*Pauză.*

MEFISTOFEL

Îmi vin și corbii mei, pereche,
Mi-aduc solie la ureche?
Mă tem că veștile sunt rele.

ÎMPĂRATUL

Culoare au ca a soliei.
Vin cu cernitele vântrele
Spre noi din focul bătăliei.

MEFISTOFEL *către corbi*

Mai croncăniți ca altădat’?
Nu pier cei ocrotiți de voi,
Căci sfatul vostru-i bun de-urmat.

FAUST *către împărat*

Știu porumbei, ce duși cu sila
Se-ntorc din țări îndepărtate
La cuibul unde li-i prăsila.
Mai altfel sunt aceștia doi:
Poșta porumbeilor slujește pacea,
A corbilor cerută-i de război.

MEFISTOFEL

S-anunță, cum vedeți, nefastă
O încolțire de năpastă
În preajma stâncii cu eroi.
Pierdută e și ultima colină.
Dac-ar lua acum și pasul,
Beleaua-ar fi deplină.

ÎMPĂRATUL

La urmă, iată-mă tot înșelat.
Voi m-ați atras în cursă, în rețea.
Cu groază văd, sunt strâns în ea.

MEFISTOFEL

Curaj! Mai este poate o ieșire.
Răbdare! Are-ntorsături norocul.
De obicei nevoia-i mare la sfârșit.
Soli siguri am pentru tot locul.
Poruncă dați, și-am poruncit.

GENERALISIMUL *care a sosit între timp*

Cu aceștia te-ai unit, datornic;
Mi-ai pricinuit tot timpul doar mâhnire.
Nu face vraja un noroc statornic.
Și bătăliei nu-i pot da vreo-ntorsătură.
Au început-o ei, ei s-o sfârșească amândoi.
Îți dau toiagul înapoi.

ÎMPĂRATUL

Păstrează-l până-n ceasuri bune, de-or veni,
Căci am intrat în joc ca orbii.
Mă înfior de mușteriul scârnav
Și de intimitatea lui cu corbii.

*Către Mefistofel.*

Toiagul să-ți confer, nu-i nimerit,
Nu-mi pari bărbatul potrivit,
Însă dă ordine, și cată-a ne scăpa!
Întâmple-se orice s-a întâmpla!

*Intră în cort cu generalisimul.*

MEFISTOFEL

Oh, ocrotească-mi-l toiagul, tâmpul.
Nouă folos nu ne-ar aduce.
Avea pe el un semn, o cruce.

FAUST

Ce-i de făcut?

MEFISTOFEL

Ce s-a făcut!
Voi, negri veri, acuma veți zbura
La iezerul cel mare. Salutați undinele.
Rugați-le din apa de nălucă să ne dea.
Prin meșteșuguri femeiești, știu ele
De existență să despartă aparența,
Și orișicine jură că aceasta-i existența.[^292]

[^292]: Aluzie ironică la numeroasele discuții filozofice din timpul lui Goethe, în legătură cu problema „existenței“ și a „aparenței“.

*Pauză.*

FAUST

Neapărat că negrii noștri corbi
S-au lingușit stăruitori pe lângă zânele de apă,
C-a și ’nceput să picure pe ici, pe colo.
Prin multe locuri, care niciodat’ n-adapă,
Țâșnește-nfiripându-se câte un izvor.
Se-nmoaie-acum triumful lor.

MEFISTOFEL

Întâmpinat astfel, e încurcat
Chiar cel mai îndrăzneț cățărător.

FAUST

Un râu deplin puternic se revarsă,
Mai multe-apoi, prin stâncăria arsă,
În arc un fluviu face o cascadă,
Pe un podiș întins să cadă,
Și-nspumegat dă vuiete în cale,
Treptat s-azvârle-apoi în vale.
Ce-ajută-mpotriviri eroice, viteze?
Puternic valul năvălește să reteze.
Mi-e groază mie însumi de sălbaticul noian.

MEFISTOFEL

Nimic nu-ntrezăresc din nălucirile de apă.
Numai vederea omului se lasă înșelată.
Pe mine, vezi, mă desfătează cazul năzdrăvan.
Ei cad luați de pe picioare, să se-ntreacă,
Și cred nerozii că se-neacă,
În timp ce sforăie pe loc uscat de tot,
Și fug caraghioși cu gesturi de înot.
Acum e pretutindeni zăpăceală.

*Corbii s-au întors.*

Domnului[^293] meu am să vă laud,
Însă aduceți-mi ce caut.
De zor veți merge la făurărie,
Unde piticii fără oboseală
Metalul bat pe nicovală.
Și cereți, flecărind de toate,
Un foc cum gândul îl socoate
Arzând, plesnind, cum doar se poate.
Bătaia vâlvelor[^294] în depărtare,
Căderea stelelor sub zare,
Le vezi în orice nopți de vară.
Dar fulgerare prin frunzare,
Și stele ce țâșnesc prin rouă,
De-acestea nu se văd cu una, două.
Să vă rugați întâi, va trebui.
De n-or voi, veți porunci.

*Corbii pleacă, se-ntâmplă întocmai.*

[^293]: E vorba de Lucifer.

[^294]: „Se bat vâlvele“ – fulgere mute (expresie populară românească, folosită în unele regiuni ale țării).

MEFISTOFEL

Desfășurați vrăjmașilor întunecimi vârtoase,
Ca pas și drum să-și dibuiască!
Rătăcitoare flăcări pretutindeni,
Lumini apoi, ca să-i orbească!
Cum toate vin, e minunat.
Mai trebuie doar sunete de speriat.

FAUST

Armurile din săli, din cripte,
Se simt la aer întărite;
De sus vin zvonuri seci încoace
Din găunoasa lor găoace.

MEFISTOFEL

Nu-i nimeni să-i mai poată înfrâna.
Răsună a război de zale, dac-ascult,
Ca în suave timpuri de demult.
Și platoșe și viziere, ce nu iartă,
În chip de guelfi și gibelini,
Reînnoiesc de zor eterna ceartă
Și tari ca moștenitul lor păcat
Se dovedesc mereu de ne-mpăcat.
Străbate vuietul în lung și-n lat.
La toate marile serbări drăcești
Efectul cel mai bun, mai strașnic,
Îl are ura între frați, cum bănuiești.
Răsună a mânie, panic,
Și uneori tăios, satanic,
Și colcăie în vale vajnic.

*Tumult războinic în orchestră, care se preface treptat în cântece militare mai senine.*

