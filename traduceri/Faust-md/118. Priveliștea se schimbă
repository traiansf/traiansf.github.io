PHORKIAS către Faust

Păstrează strâns din toate ce ți-a mai rămas.
Veșmântul nu-l lăsa. De colțuri și de tiv
Au și început să tragă demoni, cari în jos
Pe celălalt tărâm l-ar duce. Ține-l strâns!
Zeița nu mai e ce-n brațe ai cuprins,
Veșmântul însă e divin. Slujește-te
De-asemenea favoare, și înalță-te:
Te va purta-n eter, și tot ce e vulgar
Rămâne jos, atâta timp cât vei dura.
Ne-om revedea, departe undeva de-aici.

*Veșmintele Elenei se schimbă în nori, îl împrejmuiesc pe Faust, îl ridică și trec cu el pe sus.*

PHORKIAS *ia de jos îmbrăcămintea lui Euphorion, mantaua și lira, vine în față, înalță exuviile[^272] și vorbește*

[^272]: *Exuviile* – îmbrăcămintea celui mort.

E noroc că le găsii.
Văpaia-a dispărut, ce-i drept,
Însă nimic să nu regreți.
Poți consacra destui poeți
Cu ce-a rămas. Cuvântul
O meserie deveni.
Talente nu pot dărui.
Le împrumut însă veșmântul.

*S-așază lângă o columnă în avanscenă.*

PANTHALIS

Degrabă-acuma, fetelor! Scăparăm doar
De vraja vechii târfe din Tesalia,
Și de beția murmurată-a vorbelor,
Ce tulbură auzul – mintea și mai rău.
În jos spre Hades! Căci regina se grăbi
Cu mers adânc să plece. Talpa ei, fie
Urmată de al slujnicelor pas. O vom
Găsi la tronul cel de jos, întunecat.

CORUL

Bine primite-s, oriunde, reginele,
Și-n Hades ele în loc de frunte stau
Mândre-nsoțind pe cele asemenea,
Cu Persephona vorbe schimbând.
Dar noi la o parte
Adânc risipite, pe câmp
De-asfodele[^273], pe lângă plopi,
Și-n pășuni fără rod,
Timpul cum ni-l petrecem?
Ca liliecii scâncind,
În șoaptă, și în tristețe de duhuri.

[^273]: Flori din familia liliaceelor, care în Grecia antică simbolizau sterilitatea.

PANTHALIS

Un nume cine nu și-a câștigat, cine
Spre fapte nobile nu tinde, este al
Stihiilor! Împrăștiați-vă! Eu la
Regina mea mă duc; persoana nu numai
Un merit ne-o păstrează, ci de-asemeni și
Fidelitatea.

*Pleacă.*

TOATE

Redate suntem luminii,
Persoane nu suntem.
Aceasta prea bine o știm,
În Hades dar nu ne întoarcem.
Natura cea vie
În veci ne cere,
Cum noi pe ea.

O PARTE A CORULUI

Noi, în freamătul acestor tremurate mii de ramuri,
Lung chemăm și ispitim din rădăcini izvoarele vieții
În mlădițe; și ne-mpodobim cu foi, cu floare multă,
Liber părul să ne fluture-n văzduh prielnic verii.
Rod când cade, se adună un norod și turme, grabnic,
Împingându-se să strângă din belșug și să ciupească.
Și ca-n fața zeilor s-apleacă toate-n jurul nostru.

ALTĂ PARTE A CORULUI

Noi, de-acești pereți de stâncă, netezi cum ar fi oglinda,
Ne atingem moale, lingușindu-ne sub chip de valuri;
Ascultăm cântec de păsări, ca și fluiere de trestii,
Iar de-i strigătul lui Pan, răspunsul nostru e răsunet,
Susur dacă-i, susurăm și noi; de-i tunet, tunetele
Noastre le-nmulțim, de două, trei, de zeci de ori pe urmă.

A TREIA PARTE A CORULUI

Surioare, noi, mai vii lângă pâraie, după râuri
Mari ne ținem, că ne cheamă depărtarea și colina;
Tot mai jos, tot mai adânc în valuri noi udăm meandric
Când câmpia, când livada, când grădina-n dosul casei.
Chiparoși cu vârfuri zvelte prin priveliște înseamnă
Cursul țărmului și apa oglindind de sus azurul.

A PATRA PARTE A CORULUI

Unduiți unde vă place, noi încunjurăm cu freamăt
Dealul unde cu cârcei pe pari se răsucește vița;
Vezi acolo toată ziua, cum din patimi, osteneală,
Podgoreanul harnic scoate îndoielnică ispravă.
Când cu sapa, cu hârlețul, când tăind, legând mlădița,
El se roagă de toți zeii, mai ales de zeul-soare.
Bacchus, moaleș, nu prea are grija slugii credincioase,
Se-odihnește sub frunzare, făcând glume cu vreun faun.
Visu-i dă o jumătate de beție, ce-i lipsește
El găsește prin burdufe, prin urcioare sau vreo bute,
Răcoros păstrate-n pivniți ca în noapte de morminte.
Dar când zeii, Helios îndeosebi, cornul de struguri
Și-a umplut, cu boare adiind, udând și dând căldură,
Viață prinde, unde aprig-liniștit trudea vierul,
Freamăt e prin crame, și mișcare prin butuci de vie.
Coșuri scârțâie și sună vedre, cobilițele se
Leagănă spre marea cadă-n care dănțuiesc flăcăii.
Astfel sfânta și curata strugurilor bogăție
Îndrăzneț este călcată și strivită cu negrije.
Și răsună în ureche surle-acuma și țimbale,
Căci deodată Dionysos[^274] din mistere se ivește,
Cu picioarele de capră fauni vin și făunițe,
Printre ei țipând sughite urecheatul lui Silenus[^275].
Nu-i cruțat nimic! Copitele crăpate zdrobesc totul,
Simțurile fac vârtej și groaznic țiuie urechea.
Beatul se ia după cupă, greu e capul, plină burta…
Grijă are câte unul, el sporește doar tumultul;
Mustul nou să mi-l cuprindă, se golește vechi burduful.

[^274]: *Dionysos* (*Bacchus*) – în mitologia greacă, zeul vinului și al viței-de-vie.

[^275]: *Silenus* – zeu asemănător satirilor, despre care se spune că l-ar fi crescut pe Dionysos. Aluzia se referă la măgarul lui Silenus.

*Cortina cade.*

Phorkias *se ridică în față, uriașă, dar își leapădă coturnul, își ia masca și vălul și se arată sub chipul lui* Mefistofel, *pentru ca, dacă va fi nevoie, să comenteze în epilog spectacolul.*

