FAUST

Oricât se străduiră cioplitorii,
El nu ieși din piatră cum e gândul.
Vorbiși despre bărbatul cel mai mândru,
Despre frumoase să-mi vorbești, e rândul.

CHIRON

Nimic frumsețea femeiască nu înseamnă,
Deoarece e chip rigid din fire;
Numai acea ființă merită slăvire,
Din care veselia se desprinde și viața izvorăște.
Frumsețea-i fericită de ea însăși,
Dar vraja grației te ia, te cutropește,
Întocmai ca Elena pe care o purtai.

FAUST

Tu ai purtat-o?

CHIRON

Da, pe-același spate, unde stai.

FAUST

Nu sunt destul de încurcat și-aiurea,
Mai trebuie să știu că stau pe-același loc?

CHIRON

Ea își băgase degetele-n coama mea
Ca tine-acum.

FAUST

Mă pierd de tot.
Dar spune-mi, când, cum se făcu?
Ea-i singura dorința mea.
Într-adevăr ai dus-o tu?

CHIRON

Îngădui întrebarea. Nu e fără rost.
Tocmai atunci scăpară Dioscurii
Pe surioara lor din mână de tâlhari.
Aceștia, neobișnuiți de-a fi învinși,
Pe urma lor ca o furtună apucară.
Dar goana fraților oprit-a fost să fie
De bălțile cu stuf la Eleusis. Vai, aproape prinși,
Se aruncară-n apă frații; m-azvârlii
Și eu, și înotând trecui. Atuncea de pe spate ea-mi sări
Și coama umedă mi-o netezi, și lingușindu-se
Isteață, dulce-mi mulțumi. Fermecătoare, tânără
Era! Și pentru ochi bătrâni – ce bucurie!

FAUST

Avea doar zece ani…

CHIRON

Văd de departe
Cum filologii te-nșelară.
Femeia mitologică-i un lucru-aparte.
Poetul, după poftă, o arată.
Ea nu îmbătrânește niciodată.
Mereu dorită prin făptură,
Încă fetiță e răpită, vârstnică mereu pețită.
Pe-un poet nu-l leagă nici-un timp.

FAUST

Să fie ca și cum n-ar fi răstimp!
Achile[^179] însuși o găsi într-un ostrov,
Și dincolo de orice timp. Ce rar noroc:
Să cucerești iubire, când trecu orice soroc.
Și eu să nu încerc, cu dorul meu peste măsură,
Să readuc în viață unica figură?
Ființa-asemeni zeilor, eterna schimă,
Măreață, gingașă, iubită și sublimă!
Tu o văzuși cândva, eu astăzi am văzut-o.
Frumoasă, mândră e, dorită pe cât de frumoasă.
Simțirea mi-e de-un singur chip atrasă.
Nu mai trăiesc, de nu ajung la ea.

[^179]: În mitologia greacă există o legendă potrivit căreia Achile, după moarte, a evadat din împărăția umbrelor și s-a căsătorit cu Elena pe insula Leuke din Marea Neagră.

CHIRON

Entuziast ca om îmi ești, străinule răpit,
Dar printre spirite pari un scrântit.
Se potrivește însă, spre norocul tău,
Ca-n fiecare an, pentru o clipă,
Să mă abat și-acuma pe la Manto,
Fiica lui Esculap[^180]; cu rugăciune liniștită
Se-ndreaptă ea spre tatăl ei, rugându-l nu arar
Să lumineze mintea medicilor în sfârșit,
S-o lase mai domol cu-omorul temerar.
Cea mai iubită mi-e din breasla sibilină,
Nu-i încruntată, binefăcătoare e, și lină.
Ea te va vindeca, de-adaști puțin,
Cu tainice puteri din suc de rădăcină.

[^180]: *Esculap* (grecește, *Asklepios*) – zeu al medicinei, fiul lui Apollo.

FAUST

Dar nu doresc cu vindecare să mă ia.
Puternică e mintea și simțirea mea.

CHIRON

Nu ocoli izvorul sănătos.
Ajunserăm. Și repede acum, în jos!

FAUST

Spune-mi pe care țărm, din apă,
M-ai scos în noaptea asta-nfricoșată?

CHIRON

Pe-aicea Roma, Grecia s-au înfruntat.
Peneios e în dreapta, dincolo Olimpul.
Se risipește-mpărăția ca nisipul.
Și craiul fuge, cetățeanul triumfează.
Deschideți doar privirea trează:
Eternul templu stă în lună.

MANTO *visând*

Copită de cal răsună,
Pe sfânta treaptă
Semizei s-adună.

CHIRON

Deschide tu ochii,
Privește-mă dreaptă!

MANTO *trezindu-se*

Bine-ai venit! Te văd. Ești nelipsit.

CHIRON

De vreme ce și templul tău mai stăruie pe-aci!

MANTO

O ții la goană, niciodată obosit?

CHIRON

În timp ce tu în pace locuiești,
Mă bucur de-alergarea prin povești.

MANTO

Eu stau, în juru-mi timpul face roată.
Și-acesta cine-i?

CHIRON

Noaptea blestemată
Mi-l scoase cu vârtej în cale.
Nebun el vrea doar pe Elena.
Vârtej sunt toate gândurile sale.
De-un tratament asclepic[^181] se învrednicește.

[^181]: Tratament recomandat de Esculap.

MANTO

Iubesc pe cel ce imposibilul dorește.

*Chiron s-a și depărtat în fugă.*

MANTO

Ești temerar, dar bucură-te de răscruce,
Întunecatul gang la Persephona[^182] duce.
Pe sub Olimp, în gol de munte-ascultă ea
Dacă s-aude tainic vreun oprit salut.
Pe-aici l-am furișat și pe Orfeu cândva.
Cutează, poate că dobândă – alta vei avea!

*Coboară împreună.*

[^182]: *Persephona* – fiica lui Zeus și a Demetrei; a fost răpită de Pluto, zeul Infernului. Ca soție a acestuia, ea stătea a treia parte din an în lumea întunericului, iar restul timpului, la mama sa.

