SPERANȚA

Vă salut, voi surioare!
V-a plăcut mai ieri și astăzi
Să vă puneți obrăzare.
Dar eu știu, orice s-ar spune,
Măștile le veți depune.
Dacă în lumini de faclă
Nu se-ntâmplă să ne placă,
Ne-om plimba-n senine zile
Întru totul după vrere,
Când în pâlcuri, când stinghere,
Libere pe câmp de-aprile.
Vom umbla, precum ni-i voia,
Fără grijă prin viață,
Neștiind ce e nevoia.
Oaspeți fi-vom, așteptați,
Pretutindeni vom intra,
Ce-i mai bun în lumea noastră
S-a găsi pe undeva.

CUMINȚENIA

Doi sunt dușmanii ce-i are
Omul: teama și speranța.
La o parte-l țin de obște.
Să vă apere distanța.
Ăst colos îl port pe drumuri,
Ca un turn el duce-n spate.
Și el trece, că nu-i pasă,
Pe înguste căi, pe late.
Dar mai sus, pe înălțime,
Stă zeița și întinde
Aripi largi, ca să aducă
O dobândă pretutinde’.
O împrejmuie lucirea,
Nimbul nu i se destramă.
E zeița-nfăptuirii
Și Victoria se cheamă.

ZOILO-TERSIT[^117]

[^117]: *Zoilo-Tersit* – personaj fictiv, al cărui nume e alcătuit din două părți: Zoilos, numele unui gramatician (din secolul al III-lea î.Hr.) care l-a atacat pe Homer, și Tersit, numele unui personaj care râdea de eroii din fața Troiei.

Hu-Hu! Tocmai la timp eu vin.
Pentru atâți mai am venin.
Acuma însă ținta mea
O doamnă e, Victoria!
Întraripată, cum se vede,
Vulturoaică ea se crede.
Și s-amăgește că-i al ei,
Pe unde trece, tot poporul.
Dar unde izbutește-o faptă,
Îmi pun și eu îndat’ piciorul.
Și ce-i înalt, se face jos,
Și ce e drept, se face strâmb.
De văd pe dos, sunt sănătos.
Numai urâtul e frumos.

CRAINICUL

Să te atingă-atunci, câne spurcat,
O lovitură sacră de toiag.
Sucindu-te, te răsucește!
Cum se adună dublu geamăn,
Scârbos e trândul[^118], fără seamăn!
Dar ce minune! Ou se face,
Și oul crește și-apoi crapă.
Doi gemeni se ivesc din apă:
O viperă și-un liliac.
Și șarpele se-ntinde sfoară,
Spre grindă liliacul zboară,
Și împreună ies afară.[^119]
Tovărășie nu le fac.

[^118]: *Trând* – (fig.) lepădătură, pleavă; aici: ghemotoc, mototol.

[^119]: Sub chipul lui Zoilo-Tersit se ascunde Mefistofel, care, alungat de crainic, se va întoarce sub chipul Sfrijitului-Zgârcitului.

MURMUR

Haideți, unde se dansează –
Eu mai bine-aș vrea să plec –
Simți tu duhuri care trec
Și prăsilă de strigoi? –
Vuietul îl simt prin păr –
Eu îl simt pe la picioare –
Te-a rănit cumva, te doare? –
Dete spaima peste noi –
Cheful nostru a trecut,
Bestiile-așa au vrut.

CRAINICUL

De când pe la mascarade
Sunt adus, trimis de soartă,
Nici un rău să nu v-atingă –
Stau de pază pe la poartă.
Și veghez și nu mă clatin!
Dar mi-e teamă, prin ferestre
Să nu intre duhuri, vâlve,
Răsărite din poveste.
Nu v-aș ști scăpa de vrajă!
Unul dă de bănuit![^120]
Iată alte arătări
Se apropie, se-ndeamnă.
Dar figurile ce-nseamnă
Și pe nume cum le zic?
Ce nu e de priceput,
N-aș putea nici să explic.
Ajutați-mă să-nvăț! –
Iată vine prin mulțime
Car măreț cu patru cai,
Vine, vine, vine, vine.
Prin norod nu-și taie uliți,
Nu e nici o-nghesuială,
Colorat lucește-n cale,
Stelele sclipesc sălbatic
Ca o magică lanternă,
Trece carul furtunatic.
Faceți loc! Mă înfioară!

[^120]: Aluzie la Zoilo-Tersit (Mefistofel).

BĂIATUL-CĂRUȚAȘ[^121]

[^121]: Băiatul-căruțaș simbolizează în acest spectacol mascat Poezia.

Roibilor, să vă opriți!
Înfrânați-vă arìpa!
Zbor în vuiet vi se cere,
Când e-nălțătoare clipa.
Aste spații le cinstim.
Ia-priviți cum se-nmulțesc
Împrejur admiratorii,
Cu ochirile țintesc.
Crainic, bagă tu de seamă,
Povestește și arată
Cine suntem, cum ne cheamă.
Căci noi suntem pilde vii,
Când vădim alegorii.

CRAINICUL

Numele eu nu ți-l știu.
Însă pot să te descriu.

BĂIATUL-CĂRUȚAȘ

Totuși!

CRAINICUL

Trebuie să spun:
Tânăr și frumos îmi ești,
Umbli însă prin povești,
Un băiat neîmplinit.
Împlinit, vei fi dorit.
Îmi pari crai, de viitor,
Chiar de-acum seducător.

BĂIATUL-CARUȚAȘ

Bine-o-ntorci și bine-o dregi.

CRAINICUL

În ochi tu negru fulger porți,
Iar noaptea buclelor
Înseninată e de-o diademă.
Ce nestemate, ce decor!
Veșmânt cu tiv de purpură și ținte
Îți curge de pe umăr pân’ la-ncălțăminte.
Drept fată ai putea să fii luat în glumă,
Dar pentru bucuria și amarul,
Ce le-ai putea aduce,
Un preț tu ai avea și-acum la fete.
Din partea lor, te-ar învăța abecedarul.

BĂIATUL-CĂRUȚAȘ

Și-acesta cine-i, strălucind în car,
Alcătuire splendidă tronând?

CRAINICUL

Un rege pare, înclinat spre dar.
E norocos cel ce ca om
Se bucură din parte-i de favoare.
De altceva nevoie n-are.
Privirea craiului în preajmă cată.
Plăcerea lui de-a da-i curată,
Și-i fericirea lui cea mare.

BĂIATUL-CĂRUȚAȘ

Cu-atâta nu sunt mulțumit.
Descrie-mi-l amănunțit.

CRAINICUL

Nu poate fi descrisă demnitatea,
Cel mult c-o vorbă sănătatea
Din fața lui, obrajii, ochiul năzdrăvan,
Ce strălucesc de sub turban,
Și-n falduri de veșmânt prosperitatea.
Dar ce-aș mai spune despre-nfățișare?
Ca domnitor el cunoscut îmi pare.

BĂIATUL-CĂRUȚAȘ

Belșugul e, un zeu, Plutus[^122] îl cheamă.
El însuși vine-n pompă mare,
Că împăratul îl așteaptă-n nerăbdare.

[^122]: Sub chipul zeului Plutus (zeul bogățiilor în mitologia greacă) este travestit Faust.

CRAINICUL

Dar să ne spui, tu cine ești?

BĂIATUL-CĂRUȚAȘ

Eu sunt risipa, poezia.
Eu sunt poetul care se desăvârșește,
Când bunul cel mai scump și-l risipește.
Și eu, nemăsurat sunt de bogat,
Și-asemenea lui Plutus mă socot:
Împodobindu-i și petrecere și joc,
Și tocmai ce-i lipsește – aceea-mpart.

CRAINICUL

Te lauzi, dar nu îți șade rău.
Vrem să vedem ceva din meșteșugul tău.

BĂIATUL-CĂRUȚAȘ

Pocnesc din degete o dată doar
Și dintr-o sfârlă peste car
Mărgele-apar, mărgăritar!

*Dând mereu sfârle în aer.*

Poftim brățări de aur și cercei,
Un pieptene, o coroniță fără greș,
Inele scumpe, pentru mari și mărunței.
Și flăcări mai trimit din loc în loc,
Apoi aștept să văd cine ia foc.

CRAINICUL

Acum se-nghesuie draga mulțime!
Dăruitorul pare strâmtorat de-a bine.
Aruncă giuvaere ca în vis,
Și toate mânile culeg din paradis.
Dar bag de seamă viclenia:
Orice ar prinde cineva, dobânda, bucuria,
În mână n-are să-i încapă,
Că darul fluturând îi scapă.
Mărgăritarele, colanul se destramă,
Gândaci îi mișună în palmă.
El îi azvârle, bietul, să-i înfrunte.
Iar alții-n loc de nestemate
Prind fluturi cu sclipiri deșarte.
Ce nu promite păcăliciul scamator,
Și dăruiește aur doar, amăgitor!

BĂIATUL-CĂRUȚAȘ

Măști tu vestești, pe cât iau seama,
Dar a vedea esența sub părere
Nu-i treaba unui vestitor la curte.
Aceasta cere o mai ageră vedere.
Mă voi feri însă de orice ceartă.
Spre tine, Doamne, vorba mi se-ndreaptă.

*Către Plutus.*

Nu mi-ai încredințat tu mie
Călăuzirea celor patru roibi?
Și nu îi mân precum îndrumi?
Vreau să se știe.
Nu mă îndemn la orice semn?
Și nu m-am priceput cu îndrăzneală
Să dobândesc finicul, ramul, pentru tine?
De câte ori la-ntrecere, spre slava ta,
Eu m-am luat, am izbutit cu bine!
Și dacă laur îți împodobește fruntea,
Nu eu cu mâna mea l-am împletit?

PLUTUS

Nevoie, dacă ai, de-o mărturie,
O spun pe față și o spun cu bucurie:
Ești duh din duhul meu.
Ești mai bogat decât sunt eu.
Și prețuiesc mai mult verdele ram
Decât orice coroană ce-o mai am.
Vestire tuturor în țară fac:
Iubite fiu al meu, că-mi ești pe plac!

BĂIATUL-CĂRUȚAȘ *către mulțime*

Cele mai rare daruri, iată,
Le-am risipit jur-împrejur,
Și văd cum pe cutare creștet
O flăcăruie arde și iscată
De pe un cap pe alt cap sare,
Pe unul stă, dar altuia îi scapă,
Și numai rar s-aprinde tare,
În grabă dând scurtă văpaie.
La cei mai mulți, doar, pâlpâind,
Se mistuie, și trist se taie.

MUIERET BÂRFITOR

Acolo sus pe cel rădvan
Desigur stă un șarlatan,
Și-alături, ca un țâr, Sfrijitul
De foame stors, și de-alte cele,
Cum n-a mai fost cândva văzut.
Mă prind că el nimic nu simte
De l-ai pișca pe la șezut.

SFRIJITUL

Scârboasă seminție muierească,
În lături! Știu că nu îți sunt pe plac.
Pe când femeia în alt veac
De casă și de vatră îngrijea,
Aveam alt nume: Avariția!
Ce bine casei îi mergea:
Multe intrau, nimica nu ieșea.
Mă osteneam pentru dulap și ladă,
Și se chema c-ar fi un viciu.
Acuma însă-n ani mai tineri
Pentru bărbat viața-i un supliciu.
Femeia a uitat cruțarea,
Mai multe pofte are decât taleri,
De datorii e plină zarea.
Muierea, ce mai pune la o parte,
Ascunde-o zi și-apoi împarte,
Căci cu ibovnicii ea bea din plin,
Și ce rămâne, cheltuiește cu înfrumusețarea.
De-aceea aurul devine prețuitul.
Azi sunt de genul masculin.
Eu sunt zgârcitul.

FEMEIA *ce vine în frunte*

Dați-l încolo și lăsați-l,
Când totul e la urmă-nșelăciune.
El vine doar bărbații să-i ațâțe,
Și să le cânte urâcioșilor în strune!

MULȚIMEA DE FEMEI

O lovitură dați-i și să-i faceți seama.
Sfrijitul vrea să ne-nspăimânte?
De-o pocitanie să ne cuprindă teama?
Bălaurii-s de mucava și lemn.
Pe el acum, așa vă-ndemn!

CRAINICUL

În numele toiagului – pe loc să stați!
Dar nu-i nevoie de-ajutorul meu.
Priviți cum înrăiții monștri,
În spațiul cucerit mișcați,
Își desfășoară àripe de zmeu.
Se scutură, scuipându-și focul,
Gâtlejurile. Sună cu mânie solzii.
Mulțimea fuge, gol rămâne locul.

*Plutus coboară din car.*

CRAINICUL

Cât de regește el coboară!
Un semn, apoi bălaur cu bălaur
Aduc o ladă doldora de aur,
Și cu zgârcitul, care stă pe ea,
I-o pun cu grijă la picioare.
Minunea se făcu. Și ce splendoare!

PLUTUS *către Băiatul-căruțaș*

Scăpași de multa greutate neplăcută.
Ești liber să te-nalți acum în sfera ta,
Ce nu-i aci. Bălțată și-ncurcată,
Ne-mprejmuie aici o lume slută.
Acolo numai, unde clar în claritate
Privești, stăpân, și-n tine ai încredere deplină,
Unde frumsețea, binele domină,
Creează-ți lumea ta-n singurătate.

BĂIATUL-CĂRUȚAȘ

Mă prețuiesc ca un trimis al tău, ce sunt,
Și te iubesc printre rudenii ca pe-un tată.
Belșug e unde poposești, iar unde-s eu
Dobândă are orișicine pe pământ.
Firește că mai șovăie oricine câteodată:
Să ți se-nchine ție, sau să mi se-nchine mie?
Ai tăi, e drept, că fără treabă se desfată,
Mereu însă câte puțin de lucru are
Cel ce pe mine mă urmează-n zarea mare.
Nu-mi fac în taină nici o faptă.
Răsuflu numai și mă și trădez.
Rămâi cu bine! Tu-mi îngădui fericirea.
C-o șoaptă însă de mă chemi, mă-ntorc de-ndată!

*Pleacă, precum a venit.*

PLUTUS

Acum e timpul să dezlănțuim comori!
Cu varga crainicului eu ating lăcate
Ce se deschid. Priviți cum în căldări de-aramă,
În clocotul de sânge auriu, apar înfiripate
Coroane și colane, lanțuri și inele.
În clocot s-ar topi iar toate cele.

STRIGĂTE ÎN MULȚIME *rând pe rând*

Priviți, priviți, ce bogăție de izvor,
Se umple lada pân’ la gură. –
De aur, vase se topesc: ies rostogol
Monede-n suluri ca din gol. –
Purtând efigii, cu embleme sar ducații,
Cum n-au văzut vreodat’ bogații. –
S-a întrupat acum dorința mea.
Fișicele de galbeni pe podea,
Le folosiți, că vi se-mbie,
Să v-aplecați cu sârg, la bogăție! –
Noi, ceștialalți, mânați de grabă,
Luăm în stăpânire-o ladă.

CRAINICUL

Ce vreți, nebunilor, cu-a voastră vrere
Când totu-i doar o mascaradă?
Să puneți capăt poftelor, sărmani
Nerozi! Sau credeți că în seara-aceasta
E aur ceea ce se risipește?
Pentr-un asemeni joc chiar gologani
Ar fi prea mult.
Bicisnicilor! O frumoasă amăgire-ați vrea
Să fie grosolanul adevăr!
Cu adevărul ce-ați începe? – Nebunia vană
O prindeți însă pofticioși de păr!
O, Plutus travestit, erou mascat,
Norodul ăsta fie-mi alungat!

PLUTUS

Toiagul tău e ca făcut
Pentru aceasta. Dă-mi-l împrumut.
Îl voi muia în clocot și-n văpaie.
Hei, măștilor, vedeți acuma pălălaie,
Cum fulgeră, cum sar scântei!
Toiagul a și prins dogoare.
Cine s-apropie, înghesuindu-se prea tare,
Va fi incinerat fără cruțare.
Acu-mi încep a mea plimbare.

STRIGĂTE ȘI ÎNGHESUIALĂ

Vai, vai! Prăpăd o să ne-ajungă. –
Să fugă cel ce poate să mai fugă. –
Dă-te ’napoi, tu omule, din ceață! –
Îmi sar scânteile aprinse-n față. –
Toiagul greu arzând apasă. –
Pe unde cel pierdut să iasă? –
’Napoi, ’napoi, voi obrăzare! –
’Napoi, ’napoi, neînțeleasă ceață! –
Cum ar zbura, dar aripi n-are! –

PLUTUS

E-mpins acuma cercul lor
Și nimenea nu este ars.
Norodul dat-a înapoi,
Mulțimea s-a retras.
Dar pe al rânduielii prag
O dungă nevăzută trag.

CRAINICUL

O fapt-ai săvârșit măreață,
Cu vrerea și puterea ta isteață.

PLUTUS

Cu mulțumiri nu te grăbi prea mult,
Căci ne amenință și alt tumult.

ZGÂRCITUL

Și totuși acest cerc îl poți privi
Cu prelungită, agreabilă simțire,
Că totdeauna sunt femei în frunte,
Unde se cască gura în neștire.
Nu-s eu chiar într-atât de ruginit.
Muierea de-i frumoasă, e frumoasă.
Și astăzi, cum nimica nu mă costă,
Pentru crailâcuri am pornit de-acasă.
Cum însă-n loc prea populat
Cuvântul nu s-aude lămurit,
Încerc să mă exprim pe ocolit’,
Și-anume pantomimic de-astă dat’.
Picioare, mână, gest nu-mi sunt deajuns.
Va trebui la farsă să recurg pe-ascuns.
Ca lutul umed aurul îl voi trata.
Acest metal în orișice îl poți schimba.

CRAINICUL

Ce-ncepe-acum nerodul macru?
Are umor? Nu-i totdeauna acru?
Frământă aurul ca aluatul,
Și aurul în mână i se-nmoaie.
Dar cum îl strânge și-l îndoaie,
Rămâne tot neplăsmuit lipiciul.
Către femei se-ntoarce măscăriciul.
Și ele-acoperindu-și ochi și față
S-arată foarte-foarte rușinate,
Din aluat când iese-o boroboață.
Vrea oare răul, păcăliciul –
Să vatăme morala, plămădind?
Toiagul dă-mi-l, să-l alung.
Nu-i cazul să mai tac, privind.

PLUTUS

El nu presimte ce ne-amenință de-afar’;
Lasă-l să-și istovească nerozia.
N-o să-i rămână loc de pozne;
Puternică e legea, dar mai tare grozăvia.

TUMULT ȘI CÂNTEC

Sălbatică s-aude ceata,
Din munte-n vale toată gloata
Înaintează năzdrăvan,
Sărbătorind pe zeul Pan[^123],
Ei știu ce știu, și făr’ de-ocol
Pătrund aci în cercul gol.

[^123]: Sub chipul zeului Pan este travestit împăratul.

PLUTUS

Vă știu pe toți, pe zeul Pan!
Luarăți cu-ndrăzneală locul,
Eu știu ce alții nu prea știu.
Deschid în calea voastră leatul.
Să vă-nsoțească bun norocul!
Se-ntâmplă poate – neașteptatul!
Voi nu știți unde duce pasul,
Și unde v-ați ales popasul.

CÂNTEC SĂLBATIC

Popor înzorzonat, voi obrăzare!
Venim sălbatici, din câmpie,
În salt înalt, în goană mare,
Ne dovedim cu vrednicie.

FAUNI[^124]

[^124]: *Fauni* – la romani, genii ale pădurilor sau ale ogoarelor. În mod obișnuit, sunt reprezentați în chip de bărbați cu coarne și cu picioare de țapi și identificați cu *satirii* din mitologia greacă.

Noi, fauni în ceată,
Cu foi de stejar
În păr, pe frunte,
În horă rotată
Venim din câmp:
Urechi ascuțite avem,
Năsucul tâmp,
Și fața lată.
Femeilor nu le displace
Și fiecare s-amuză:
Un faun, laba când și-o-ntinde,
Nici cea mai frumoasă
Un danț nu-i refuză.

SATIR

Satirul sare, venind din urmă,
Copitele-i de capră scurmă,
Are lăboaiele subțiri,
Suit pe aprige-nălțimi,
Se uită lung, jur-împrejur,
Împrospătat de aer pur,
Disprețuiește seminția
Ce jos în vale dăinuiește.
Satirul sare-n salt, haihui.
Dar lumea sus
E doar a lui.

