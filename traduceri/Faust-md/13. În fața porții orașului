#### ÎN FAȚA PORȚII ORAȘULUI

Trecători *ies din cetate la plimbare.*

CÂTEVA CALFE DE MESERIAȘI

Chiar într-acolo vă e placul?

ALȚII

La casa vânătorilor ne ducem.

ÎNTÂII

Noi o luăm spre moară-n jos.

UN UCENIC

Băieți, la curtea unde-i lacul!

AL DOILEA

Dar drumul pân-acolo nu-i frumos.

AL TREILEA

Tu încotro o iei?

ALTUL

Cu ceilalți, dacă vrei.

AL PATRULEA

Să mergem la Burgdorf, că nu-i departe.
Acolo ne așteaptă cele mai frumoase fete, bere,
Și răfuieli de cea mai bună calitate.

AL CINCILEA

Ce vesel ești. Tovarășe, ce foc
Te ia, a treia oară să te-ncaieri?
Nu viu, mi-e teamă de-acel loc.

O SLUJNICĂ

Nu, nu! Eu în oraș mă-ntorc.

ALTELE

Îl vom găsi desigur lângă plopi.

ÎNTÂIA

Aceasta pentru mine n-ar fi un noroc.
El ție ți se va alătura.
Cu tine numai va dansa.
Din toate-acestea eu ce voi avea?

ALTA

Unde mai pui că astăzi fi-va
Cu el și fata cea cu părul creț. Așa spunea.

UN ELEV

Ei drace, cum se fâțâie aceste fetișcane.
Voi, coconași, ce-mi ziceți? Bune poame!
Nu sunteți de părere c-ar fi bine
Să le-nsoțim? Mi-ar fi pe plac. Eu unul
Iubesc femeia, berea și tutunul.

O DOMNIȘOARĂ

Ei, iată-mi-i băieții ăștia cumsecade!
Într-adevăr e o rușine!
Ce splendidă societate ar putea să aibă,
Dar fiecare dup-o slujnică se ține.

AL DOILEA ELEV *către primul*

Nu te grăbi, în urmă alte două vin.
Sunt adorabil îmbrăcate.
Cu una dintre ele sunt vecin.
Mă prăpădesc de dragu-i. Ce domol
S-apropie fetițele la pas.
Poate le prindem la taifas.

ÎNTÂIUL ELEV

Amice, nu! Eu unul nu mă rușinez.
Cu sârg! Vânatul să nu-l pierdem.
Duminica nimic nu mângâie ca mâna
Ce-a măturat prin casă toată săptămâna.

UN CETĂȚEAN

Nu-mi place nicidecum noul primar.
De când a fost ales, e tot mai fără de rușine.
Și treburile nu merg bine.
Vezi dumneata, e totul în zadar
Necazurile vin în șiruri,
Ne-aruncă-n spate tot mai grele biruri.

UN CERȘETOR *cântă*

Bunii mei domni, frumoase doamne,
A voastră-i bucuria, a mea e umilința,
Priviți-mă cu îndurare,
Vedeți-mi, alinați-mi suferința.
Nu mă lăsați să cânt zadarnic.
Om fericit e doar cel darnic.
O zi pe care-o preaslăvește fiecine
Zi de cules să fie pentru mine.

ALT CETĂȚEAN

Nu știu alt lucru mai plăcut duminica
Și-n sărbători decât o convorbire
Despre războaie, când departe-n Turcia cea mare
Popoarele se-ncaieră, lovind cu-nverșunare.
Să stai lângă fereastră, păhărelul să ți-l bei,
Și să privești pe râu vântrelele-n plecare,
Iar seara când te culci, precum se face,
Să binecuvântezi un veac de pace.

AL TREILEA CETĂȚEAN

Așa e. Spargă-și alții capetele cum le place,
Încurce-se claie-grămadă.
Numai la noi acasă, toate după rânduială,
În forma lor străveche șadă.

O BĂTRÂNĂ *către domnișoare*

Ce curățele-mi sunteți, sânge tânăr și plăcut!
Cine la voi nu s-ar uita pierdut!
Ei las’! Dar așa mândre nu mai fiți!
Eu lesne vă fac rost de ceea ce doriți.

O DOMNIȘOARĂ

Să ne grăbim, Agato! Mă feresc
C-o vrăjitoare ca aceasta-n public să vorbesc.
Ce-i drept, în noaptea Sfântului Andrei
Ea-mi arătă pe unul dintre pețitorii mei.

ALTA

Și mie mi l-a arătat în apa de cleștar.
Ca un ostaș era, cu alți viteji. Dar în zadar
Mă-ntorc acum să-l văd ca ieri.
Nu-l întâlnesc pe câmp, pe uliți, nicăieri.

SOLDAȚI

Cetăți cu falnice,
Înalte zidiri,
Fete cu aspre,
Mândre simțiri,
Sunt gata să cuceresc.
Gata sunt, gata.
Vitează e truda,
Domnească răsplata!
Trâmbița sune,
Recruții s-adune
Pentru plăcere,
Pentru durere.
Iată-ne-n cete,
Ce iureș e-acesta,
Ce dragă viața!
Lua-vom, lua
Cetăți și fete.
Cetăți și fete
Se vor preda.
Vitează e truda,
Domnească răsplata,
Soldatul e gata.


Faust *și* Wagner.

FAUST

Năvalnic s-a desprins din gheață râul,
În primăvară mâl și piatră se prăvale,
Nădejdea fericită înverzește-n vale.
Și din gerar ce mai rămase
În munții aspri se retrase.
De-acolo iarna mai trimite-n goană
Fiori de grindină pe-ogoare,
Dar soarele ia albul la prigoană.
Se mișcă-n germeni străduința
Și-nvie totul prin culoare;
Pe câmpuri încă nu e nici o floare,
Dacă n-ai vrea femei și oameni
Cu florile frumoase să-i asameni.
Întoarce-te, din înălțimi să vezi
Orașul revărsându-se-n livezi.
Prin poartă iese-n mare-nvălmășeală
Pestriț norodul. Soarele nu-nșeală.
Cu toții jubilează-n înviere
Cu învierea Domnului deodat’.
Din case joase, din chilii cu var surpat,
Din truda meseriilor, ce-atâta grijă cere, Din pravila simțită-n oase,
De sub povara coperișelor de case,
Din străzi cu bolți, din a bisericilor noapte,
Au fost cu toții scoși, scoși în lumină.
Vezi numai, vezi cum pâlcuri-pâlcuri
Își taie cale prin livezi și prin grădină.
Pe râu întrezărești departe-n larg
Ici-colo câte-o luntre veselă și plină,
Și grea, să se scufunde-aproape,
Corabia pitică înălțând catarg.
Chiar colo sus pe crestele de dealuri
Lucesc culori de pestrițe veșminte.
Parcă aud și zvonul satului, în valuri.
Aici e-adevăratul cer, al celor mulți.
În mic și-n mare,
Ce mulțumire-n pieptul viu!
Și strigă-n chiot fiecare:
Aici sunt om.
Aici mi-e-ngăduit să fiu!

