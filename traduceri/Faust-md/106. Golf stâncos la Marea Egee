#### GOLF STÂNCOS LA MAREA EGEE

*Luna stăruie în zenit.*

SIRENE *întinse pe țancuri, cu fluiere, cântând*

Dacă-n vremi, în nopți de groază,
Cu tesalicul descânt
Vrăjitoare coborâră
Discul tău pân’ la pământ,
Tu acuma din înalturi
Cată-n unda tremurată,
Luminează-nvălmășeala
Ce din valuri se arată.
Fii-ne, strălucitoare,
Lună tu, îndurătoare.

NEREIDE ȘI TRITONI[^207]

[^207]: *Tritoni* – ființe mitologice marine, pe jumătate oameni, pe jumătate delfini.

Sunet dați, să se audă,
Să străbată marea largă.
Un norod din adâncime
Strigă, și prin val – aleargă.
Am fugit de grea furtună
Spre un prund mai liniștit.
Cântecul suav ne-adună.
Iată ne-am împodobit
Cu coroane, nestemate,
Cu brățări și cingătoare!
Toate sunt un rod al vostru,
Căci comorile-necate
Ni le-ați fost adus pe toate
Voi, sirene-vrăjitoare.

SIRENE

Știm prea bine cum le place
Peștilor în apa mării,
Plutitori fără durere.
De-am afla sub largul zării
Că mai mult ca peștii sunteți,
Noi am da ce voi ați cere.
