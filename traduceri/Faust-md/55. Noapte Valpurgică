#### NOAPTE VALPURGICĂ[^59]

[^59]: Noaptea „valpurgică”, de la Sfânta Valpurgis, a cărei zi era la 1 mai. Dracii și vrăjitoarele și-ar fi ales noaptea aceasta pentru preamărirea Satanei din mânie împotriva Valpurgiei, care ar fi dus o viață prea sfântă.

*Peisaj muntos. Regiune între Schierke și Elend.*

Faust. Mefistofel.

MEFISTOFEL

N-ai vrea o mătură, să zbori cât ai clipi?
Un țap din parte-mi mi-aș dori.
Pe calea-aceasta-ntortocheată suntem încă
Departe de a noastră țintă.

FAUST

Cât timp mă țin puterile la glezne,
Acest toiag cu noduri îmi ajunge,
A prescurta cărarea e așa de lesne,
Dar fără de folos.
S-o iei prin văi ca printr-un labirint,
Să urci vreun colț de stâncă
Din care apele descind,
Aceasta-i vraja ce încântă.
O primăvară nouă țese lângă drum.
Și brazii negri se trezesc de-acum.
Prin sânge ne încearcă anotimpul căldicel.

MEFISTOFEL

Eu, drept să-ți spun,
Nimic nu simt din el.
Iernatic timp eu simt în mine,
Că mi-aș dori zăpezi și ger pe cale.
Ce jalnic se ridică discul, într-o parte ros,
Al lunii, luminând doar slab în vale,
Că te lovești la fiecare pas
De stânci silindu-te să faci popas.
Îngăduie să chem o luminiță,
Rătăcitoare vâlvă, ce se vede-arzând.
Hei, prietenă! N-ai vrea să vii la noi?
De ce să arzi zadarnic peste baltă stând?
Fii bună, luminează-ne în sus, la amândoi!

LUMINIȚA RĂTĂCITOARE

Aș vrea cu drag
Dorința să v-o împlinesc,
Noi însă ne mișcăm
Așa-n zigzag.

MEFISTOFEL

Într-al diavolului nume
Să mergi drept înainte!
Altfel te suflu și te sting,
Să iei aminte!

LUMINIȚA RĂTĂCITOARE

Sunteți se pare, domnul casei.
Să vă slujesc aș vrea mereu.
Dar nu uitați că muntele
E azi nebun, și dac-o luminiță,
Rătăcitoare cum sunt eu,
O să v-arate drumul,
Să fiți cu oarecare-ngăduință!

FAUST, MEFISTOFEL, LUMINIȚA *cântând cu schimbul*

Într-a visurilor sferă
Am intrat, precum se pare.
Du-ne bine pe cărare
Ca s-ajungem fără stații
În pustii și large spații.
Cât de repede copacii
Toți în urmă au rămas.
Cum s-apleacă vârfuri, steiuri,
Alte trec și iară alte,
Și cum sforăie pe nas
Stâncile cu fețe-nalte!
Printre pietre, printre ierburi,
Râuri vin, grăind din unde.
Freamăt, cântec auzim?
Jale dulce de iubire,
Glasuri din cerească fire?
Ce sperăm și ce iubim!
Și ecoul, ca legenda
Altor timpuri, ne răspunde.
Buha uhuie pe-aproape
Repetându-și vorba scurtă.
Gaița și cucuvaia
Se țin treze laolaltă.
Mișună tritoni prin baltă.
Ce picioare și ce burtă!
Rădăcinile ca șerpii
Se ivesc să ne-nspăimânte.
Caracatițe-ntind brațe
Călătorii să-i agațe
Pe cărările prea strâmte.
Pestriță, șorecăria
Din dumbrăvi pe câmpuri iese,
S-a pornit să umple firea.
Iară colo licuricii
Zboară-n pâlcuri tot mai dese
Rătăcindu-ne privirea.
Spune-mi, soațe, stăm noi oare
Sau ne ducem pe picioare?
Totul pare că se-nvârte,
Spații cresc și se dezumflă,
Iar lumini rătăcitoare
Tot mai întețit se umflă.

MEFISTOFEL

Ține-te viteaz spre piscuri!
O mirare-n cale-ți cade.
Ține-te, să vezi în noapte
Cum în munte Mamon arde.

FAUST

Resfrângere ca de auroră
Ciudat răzbate prin temeiuri,
Până-n adâncuri de prăpăstii
Străbați cu ochii pe sub steiuri.
Se-nalță aburi, neguri în fuioare,
Prin văluri luminează o dogoare.
Jeraticul se-ntinde ca un fir
Să dea-n afară ca izvoare.
Sub văi se risipește-n mii de vine,
S-adună în ungher, ca-ntr-o strâmtoare.
Scântei, în preajmă, sar mănunchiuri,
Nisip de aur strâns pe trunchiuri.
Privește numai, cum din valea-adâncă
S-aprinde până sus peretele de stâncă.

MEFISTOFEL

Nu luminează splendid domnul Mamon
Palatul, care-l ai în față?
Norocul tău că l-ai văzut!
Nerăbdători vin oaspeții prin ceață.

FAUST

Cum zboară vâlva vântului!
Ce lovituri îmi dă în ceafă!

MEFISTOFEL

De stâncă ține-te, de coastele pământului,
Altfel te-azvârle în prăpastia mormântului.
De negură se-ngroașă noaptea.
Ascultă, cum trosnește prin păduri departe!
Înspăimântate bufnițele zboară.
Ascultă, cum pilaștrii se despică,
Ai veșnic verzilor palate.
Asculta crengilor sfărmare și lovire,
Al trunchiurilor aspru durduit,
A rădăcinilor și pietrelor scrâșnire!
În groaznică devălmășie
Cad toate peste toate,
Iar peste-abisuri, peste stâncile sfărmate,
Văzduhurile urlă, norii trec în gloate.
Auzi tu glasuri pe-nălțime? Glasuri
Când mai departe, când aproape lângă tine.
Întregul munte, cât de mare
Se cutremură de vrajă și cântare.

VRĂJITOARELE *în cor*

Noi vrăjitoarele suim la munte.
Fir verde dă din galbenul grăunte.
Acolo se adună fețe ca arapii.
Urian[^60] stăpânul pe-nălțime șade.
Urcăm, urcăm, și piatra cade.
Put vrăjitoarele și țapii.

[^60]: Urian – un nume al Satanei.

GLAS

Ținându-și mâinile la ceafă
Bătrâna Baubo[^61]-ncalecă o scroafă.

[^61]: *Baubo* – alt nume al Hecatei, zeița nopții, sau un personaj feminin din misterele zeiței Demetra.

COR

Să mi-o cinstiți cu vrednice cuvinte!
Bătrâna Baubo înainte! Înainte!
Voinică-i scroafa, pe ea muma,
Urmează vrăjitoarele acuma.

GLAS

Pe unde ai venit, pe care cale?

GLAS

Chiar peste Piatra Mare.
În cuibul bufniței privii o dat’.
Ce ochi făcu, cum s-a holbat!

GLAS

La dracu’! Ce zorită ești!
Răstorni ce-apuci și unde-ajungi, lovești!

GLAS

Pe mine m-a zdrelit în goană.
Ce rană îmi făcu! Ce rană!

VRĂJITOARELE *în cor*

Drumul e lung, drumul e lat,
Ce-nseamnă-atâția laolalt’?
Cum zgârie mătura! Furca înțeapă!
Se-năbușă pruncul. Muma crapă.

MAISTRUL VRĂJITOARELOR ȘI JUMĂTATE DE COR

Ca melcii-naintăm, încet, cuminte.
Femeile sunt toate înainte.
Pe drumul ce la dracu’ duce
Cu mii de pași femeia ne întrece!
Oprește-te și fă-ți o cruce!

CEALALTĂ JUMĂTATE DE COR

Femeia (să ți-o spună corul cestălalt)
Cu pași o mie-și face calea.
E drept, dar ce mai calea-valea,
Bărbatu-o face dintr-un salt.

GLAS *de sus*

Veniți la noi! Veniți la noi!

GLASURI *de jos*

Cu bucurie am urca acolo sus!
Spălate suntem și curate lângă lac,
Însă nerodnice în veac.

AMÂNDOUĂ CORURILE

Tace vântul, steaua zboară,
Se resfrânge luna-n rouă.
Murmură un cor de vrajă.
Focuri stau pe culmi de strajă.

GLAS *de jos*

Opriți-vă! Opriți-vă!

GLAS *de sus*

Cine strigă de sub creastă?

GLAS *de jos*

Luați-mă cu voi! Luați-mă!
De ani trei sute urc. Cine mă ia?
Dar vârful nu-l mai pot atinge,
S-ajung la cei de seama mea.

AMÂNDOUĂ CORURILE

Te poartă mătura și țapul,
Cum dorești și cum ai vrut.
Cel ce astăzi nu se-nalță
E pe veci pierdut-pierdut.

VRĂJITOARE NEÎMPLINITĂ *jos*

Ce departe-s ceilalți sus!
Pe urma lor cu greu mă țin.
Acasă liniște nu am,
Aicea am și mai puțin.

CORUL VRĂJITOARELOR

Curaj dă alifia rea.
O zdreanță-i bună de vântrea.
Corabie-i orice covată.
De nu zbori astăzi, nu zbori niciodată!

AMÂNDOUĂ CORURILE

Când piscului îi dăm ocol,
Descindeți voi pe locul gol
Și-acoperiți poiana înc-o dat’
Cu neamul vostru blestemat.

*S-așază.*

MEFISTOFEL

Se-mpinge totul, se lovește fremătând,
Ce vuiet pretutindenea, ce gureș vânt!
Cum scânteiază, ce putoare și cum arde!
Un element vrăjitoresc cu-adevărat!
De mine să te ții, alături laolalt’,
Căci altfel elementul ne desparte.
Hei, unde ești?

FAUST *în depărtare*

Aicea-s!

MEFISTOFEL

Te-a și dus așa departe?
De dreptul meu voi face uz! De-acum, noroc!
Căci sunt stăpân aici! Vreau loc!
Boierul diavol vine! Vreau loc!
Așa, agață-te de mine, doctore, mai bine,
Ca să ieșim c-o opintire din acest vârtej.
E-o nebunie-aici chiar pentru mine.
Alături, colo, o lumină-aparte
M-atrage către-acele tufe de-adăpost.
Stai lângă mine. Unde-ai fost?

FAUST

Tu, spirit gata-a contrazice totdeauna!
Condu-mă, dacă vrei. Ce zici, fac!
Gândesc că totul e cum trebuie să fie.
Mergem la Muntele Nebun. Căci noaptea e de Valpurgie.

MEFISTOFEL

Ce flăcări colorate! Iată
Vioaie, pestriță, o ceată.
Printre mărunți ți-e dat
Să nu fii singur niciodat’.

FAUST

Acolo sus mai bucuros m-aș duce,
Jeratic văd, vârtej și fum.
Mulțimea-și face către Rău un drum,
Acolo multe taine se dezleagă.

MEFISTOFEL

Dar multe taine se și leagă.
Înalta lume las-o, că-i degeaba zgomotoasă,
Mai bine stăm pe-această treaptă joasă.
Se știe doar, scumpe ortac,
Că-n lumea mare și micuțe lumi se fac.
Aici vedem aproape goale
Mulțimi de vrăjitoare junioare.
De dragul meu fii prietenos,
Te ostenești puțin, dar hazu-i mare.
Aud sunând cimpoaie și vioare.
Lărmuitoare sunt! Dar te-i obișnui la cotitură.
Înaintează. Vino. Merg ’nainte,
Voind să-ți fac o nouă legătură.
Amice, ce mai spui? Un spațiu mic
E-acesta? – Privește. Nu-i dai de sfârșit!
Și focuri, sute, ard în rând.
Ce gureș se petrece-aici! Și se dansează.
Se bea și se iubește.
Mai ai alt gând?

FAUST

Introducându-ne aici, cum te prezinți?
Îl faci pe vrăjitorul sau pe dracul?

MEFISTOFEL

Obișnuiesc, ce-i drept, incognito să umblu.
Dar într-o zi de lucitoare gală,
Ți-arăți și ordinul ce-l porți.
N-am fost distins cu-al Jartierei[^62], cum socoți.
Copita însă-mi face mare fală.
Vezi melcul cela? Se târăște-agale.
Cu fața sa pipăitoare
M-a și adulmecat pe cale.
Chiar de-aș voi, eu n-aș putea să mă dezmint.
Ei, vino numai. N-aștepta îndemn și-alint.
De la un foc vom trece la alt foc.
Un pețitor sunt eu, tu umbli să te-nsori.
Vino, să ne fie de noroc!

*S-apropie de unii care șed în preajma unor cărbuni pe cale de a se stinge.*

Ce dregeți, domnilor, cărunții mei, pe-aici?
V-aș lăuda de v-aș vedea în hora prea frumoasă,
Încercuiți de freamătul juneții.
Destul stă singur fiecare-acasă.

[^62]: *Ordinul Jartierei* – ordin cavaleresc, instituit în Anglia de regele Eduard III (1327– 1377), în anul 1348.

GENERALUL

Cine mai are-ncredere-n noroade?
De-ai fi făcut oricâte și-orice fapte!
Popoarele la fel sunt cu femeile,
În ochii lor cei tineri au întâietate.

MINISTRUL

De drumul drept departe-s azi cu toții.
Eu preaslăvesc pe cei de altădată.
Căci, evident, când noi eram în frunte,
Fu epoca de aur cea adevărată.

PARVENITUL

Prea găgăuți n-am fost nici noi,
Căci am făcut ades ce nu se cuvenea.
Dar toate-s răsturnate-acum,
Când tocmai încercam a conserva.

AUTORUL

Prilej azi nu mai ai de a citi vreo carte
De un conținut isteț măcar în parte.
Iar cât privește generația numită jună,
Ea n-a fost niciodată mai sfătoasă, mai nebună.

MEFISTOFEL *care pare dintr-odată foarte bătrân*

O, da, poporu-i matur de județul de apoi,
Căci eu ultima oar-aici pe munte vin.
Deoarece butoiul meu sloboade numai drojdii,
E sigur că și lumea e-n declin.

VRĂJITOAREA *vânzând vechituri*

Nu-mi treceți, domnii mei, numai așa
Pe-alături. Un prilej atât de rar
Să nu mi-l pierdeți. Marfă bună am
Și felurită. Fiecare lucru e un dar.
Din aste vechituri întinse pe tarabă,
Alegeți ce doriți, degrabă.
Noroc să vă aducă și din plin,
Căci printre-atâtea mari și mici
Nici una nu-i vreo pagubă să nu fi pricinuit.
Nici un pumnal aici
Să n-aibă amintiri de sânge risipit.
Nici un potir, din care
Să nu se fi băut mistuitor venin,
Un singur giuvaer nu e, prin care o femeie
Să nu fi fost adusă ca să cadă,
Și printre arme ruginite – nici o spadă
Să nu fi rupt un legământ de frate,
Să nu fi spintecat vrăjmașul pe la spate.

MEFISTOFEL

Mătușă, te pricepi cam rău la timpuri
Și parcă nu vii din vileag.
Spre noutăți îndrumă-ți grija,
Căci numai noutățile ne-atrag.

FAUST

Să nu mă pierd. Se-nvârte țeasta.
Ce rară liturghie mi-e aceasta!

MEFISTOFEL

Te ia în sus vârtejul, într-adins.
Crezi că împingi, dar ești împins.

FAUST

Cine-i aceasta?

MEFISTOFEL

Privește-o mai de-aproape, bine.
Aceasta e Lilit[^63].

[^63]: *Lilit* – după anumite legende rabinice, întâia soție „demonică” a lui Adam. Se spune că ea ar apărea în Noaptea valpurgică.

FAUST

E cine?

MEFISTOFEL

Soția cea dintâi a lui Adam.
Să te păzești de păru-i năzdrăvan,
Cu care orișice frumusețe-ntrece.
De-atinge pe un tânăr cu șuvița,
Ea nu-l mai las’ așa curând să plece.

FAUST

Aici stau două, o bătrână și o jună.
Să le cântăm și noi în strună.

MEFISTOFEL

Nu are-n noaptea asta nimeni pace,
Un dans însă ce rău ne-ar face?

FAUST *dansând cu tânăra*

Un vis frumos visai odată.
Zării un pom cu frunza lată,
Cu două mere-ascunse bine.
Am vrut să le culeg de-ndată.

FRUMOASA

Sunt de dorit asemeni fructe,
Precum din paradis se știe.
Că și-n grădina mea sunt mere,
Eu simt o mare bucurie.

MEFISTOFEL *dansând cu bătrâna*

Un vis nebun visai odată.
Zării o salcie crăpată.
Avea o gaură cam mare.
Dar și așa plăceri sunt rare.

BĂTRÂNA

Din inimă i-aduc salutul
Boierului purtând copită.
O groasă… țină gata
Pentru asemenea ispită.

PROCTOFANTASMISTUL[^64]

Fantasme blestemate,
Mai îndrăzniți a face tărăboi?
N-am demonstrat eu oare
Că spiritele n-au picioare?
Și-acum dansați la fel cu noi!

[^64]: Prin personajul proctofantasmistului, Goethe îl caracterizează pe autorul iluminist *Friedrich Nicolai* (1733–1811). Nicolai a făcut Academiei din Berlin o comunicare, în care arăta că, din pricina unor tulburări arteriale, el „vedea” spirite. De aceste halucinații s-ar fi vindecat printr-o cură de „lipitori”.

FRUMOASA *dansând*

Ce vrea la balul nostru, individul?

FAUST *dansând*

Acela-i pretutindeni cu lumina lui cea trează.
Când alții joacă, el apreciază.
Un pas pe care nu-i în stare-a-l critica
E ca și cum nici nu s-ar întâmpla.
Se-nfurie de-a binelea, de-ndată ce înaintăm,
C-așa-i e firea.
De-ar fi să vă-nvârtiți în cerc,
Așa cum el în vechea-i moară[^65] face,
Aceast-ar fi o treabă ce i-ar place,
Îndeosebi dacă i-ați cere învoirea.

[^65]: „Moara” este tipografia lui Nicolai, care publica revista literară *Allgemeine Deutsche Bibliothek* (1765–1806).

PROCTOFANTASMISTUL

Pe-aici îmi sunteți, încă tot pe-aici?
Voi, spirite de rând,
Să dispăreți n-aveți de gând?
Nici chiar în epoca luminii?
Un neam drăcesc de reguli nu întreabă.
Suntem atât de luminați,
Dar spiritele tot se mai găsesc în treabă.
Ce nebunii n-am măturat din ăst ținut!
Dar aerul nu se purifică. De necrezut!

FRUMOASA

E timpul să-ncetați a plictisi!

PROCTOFANTASMISTUL

Îngăduiți-mi să v-o spun în față:
Nu sunt dispus a suporta
Vreun despotism spiritual de nici un fel.
Cu duhul meu nu-l pot exercita.

Se dansează mai departe.

Nimic nu-mi reușește astăzi, precum văd.
Pe munte însă tot m-avânt,
Și sper să-nfrâng pe diavoli și poeți[^66]
Încă-nainte de-a pleca de pe pământ.

[^66]: Nicolai nu arăta înțelegere pentru poeții de seamă ai timpului.

MEFISTOFEL

Într-o băltoacă se va așeza îndat’.
E felul său de a se ușura.
Și dacă lipitori pe fundul lui s-or desfăta,
De spirite și spirit fi-va vindecat.

*Către Faust, care iese din joc.*

De ce ai părăsit frumoasa fată
Care cântând te-a ispitit?

FAUST

În vreme ce cânta, din gură
Un șoarec roșu i-a sărit.

MEFISTOFEL

Ei și? Să cumpănim. Era mai bine
Dac-ar fi fost un șoarec sur?
Dar ce te-nteresează-acestea
Într-o idilă, când e noapte împrejur?

FAUST

Apoi văzui…

MEFISTOFEL

Ce?

FAUST

Vezi tu dincolo de crâng
O palidă frumoasă fată stând
Acolo, singură, departe? Numai anevoie
Înaintează, cu mișcări încete.
Mărturisesc că mi se pare
C-ar semăna cu buna Margareta.

MEFISTOFEL

Nu-i bine să privești așa în gol.
E-un chip de vrajă, fără viață, un idol.
Și nici să-l întâlnești nu-i bine.
De uitătura înghețată sângele în om
Îngheață; piatră rece el devine.
Ai auzit despre Meduză[^67], nu-i așa?

[^67]: *Meduza* — personaj din mitologia greacă, despre care se credea că preface în stană de piatră pe oricine îi întâlnea privirea.

FAUST

Într-adevăr, sunt ochii unui mort, Pe cari o iubitoare mână nu i-a fost închis.
Acesta-i sânul îmbiat de Margareta mea,
Acesta-i trupul dulce, ce-l gustai în vis.

MEFISTOFEL

O vrajă e în joc, tu, aiuritule netot,
Căci fiecăruia i-apare ca iubita sa.

FAUST

Ce voluptate, câtă suferință!
Nu pot, nu pot să mă despart
De ochii ce la mine s-au uitat.
Și gâtul alb, cât de ciudat
Îl văd c-un roșu fir împodobit,
Subțire ca o dungă de cuțit.

MEFISTOFEL

Ceea ce vezi, întrezăresc și eu deodat’.
Ea poate capul și subt braț să-l poarte,
Deoarece Perseu[^68] i l-a tăiat.
Mereu această nebunie te atrage.
Vino pe dâmb în sus, aici e joc
Și veselie ca-ntr-un iarmaroc.
De nu sunt înșelat de-un farmec de poveste,
Văd un teatru-aici. Ce este?

[^68]: *Perseu* – personaj mitologic. Se spune că a tăiat în deșertul libian capul Meduzei, din sângele căreia au răsărit șerpi .

SERVIBILIS

Începe-ndată
O piesă nouă, ultima din șapte.
E obiceiul locului atâtea să se dea.
Un diletant a scris-o într-un ton aparte,
Și diletanți o reprezintă.
Scuzați, voi spectatori, dacă dispar.
E slujba mea de-a înălța cortina
Și-a o lăsa să cadă iar.

MEFISTOFEL

Sunt bucuros să vă-ntâlnesc la jocul
Din Muntele Nebun, unde vă este locul.

