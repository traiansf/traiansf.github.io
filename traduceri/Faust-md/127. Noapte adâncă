LYNCEUS, PAZNICUL TURNULUI *pe terasa palatului, cântând*

Născut în lumină,
Privirii menit,
Pe turnuri de pază
Iubesc ce-am iubit.
Și lumea îmi place.
Văd totul în zare,
Văd lună și stele,
Păduri, căprioare.
Și-n toate zăresc
Eterna podoabă.
Mă bucur, n-am grabă.
Voi, ochi fericiți
Și limpezi nespus,
Voi multe văzurăți!
Și tot ce e sus
Și tot ce e jos,
Oricum ar fi fost,
Rămâne frumos.

*Pauză.*

Nu numai spre desfătare
Sunt aici pus, sus, de pază.
Dar din lumea-ntunecată
Ce m-amenință cu groază?
Văd țâșnind scântei-scântei,
Prin coroanele de tei.
Jărăgaiul se încinge,
Vânt l-ațâță, nu se stinge.
În căsuță e văpaie,
Se prelinge din odaie.
Grabnic ajutor se cere,
Nu-i salvare, totul piere.
Ah, bătrânii, bieții oameni,
Grijulii altcum la foc,
Jertfe-acum, ce nenoroc!
Ce cumplită întâmplare!
Arde casa pân’ la zgură.
Mai rămân doar negre schele.
O, de s-ar salva bătrânii
Din văpăile acele!
Limbi de foc pătrund ca flamuri
Printre frunze, printre ramuri.
Crengi, pe rând, dau vuiet, larmă.
Și se mistuie, se sfarmă.
Ochi, vai, ce li-i dat să vadă!
Sub copaci ce ard grămadă
Paraclisul stă să cadă.
Flăcări au cuprins și creasta,
Dă în toate-acum năpasta.
Găunoase, purpurii,
Trunchiuri se aprind, făclii.

*Pauză lungă, cântec.*

Ce se arăta privirii,
Ce de veacuri sta aci,
A luat drumul pieirii.

FAUST *pe balcon, către dune*

Ce tânguiri vin de la paznic?
Orice cuvânt e-ntârziat.
Mă amărește-adânc în cuget
Porunca, ce grăbit am dat.
Dar bine e că teii ard,
Că trunchi nu mai opresc privirea.
Priveliștea mi se deschide,
Și voi cuprinde nesfârșirea.
În gând văd și sălașul nou
Unde vor sta cei doi bătrâni.
Simțindu-mi generosul scut,
Ei fericiți se țin de mâni.

MEFISTOFEL ȘI CEI TREI *jos*

Venim în trap grăbit tuspatru –
Scuzați! Cu binele n-a mers deloc.
Cu zgomot am bătut la ușă.
Zadarnic! Să le facem de noroc,
Am mai bătut și-am scuturat,
Până ce ușa s-a dărâmat.
Amenințai apoi cu gură mare.
Dar nu găsirăm ascultare.
Și cum se-ntâmplă de-obicei,
„Nu vrea”, „N-aude” erau ei.
Noi însă n-am mai amânat,
De zor ți i-am înlăturat.
Perechea mult n-a suferit,
Luați de spaimă, s-au sfârșit.
Un călător, acolo-ascuns,
Voind să lupte, fu străpuns.
Încăierându-ne sălbatic,
S-a risipit puțin jeratic,
Și paie s-au aprins. Sub tei,
Rug arzător pentru tustrei.

FAUST

Nu tâlhărie, schimb voiam.
Ce surzi ați fost la vorba mea!
Blestem pe capul vostru pentru
Nechibzuita faptă rea!

CORUL

Un vechi, străvechi cuvânt ne spune:
Cedează forței, te supune!
Cutezător de ești de-a bine,
În joc pui totul și pe tine.

*Pleacă.*

FAUST *pe balcon*

Și-ascund privirea stele, sus,
Și focul scade, pâlpâind de-abia;
Un vânt l-ațâță-nfiorându-l,
Aduce fum în fața mea.
Grăbit am fost, poruncă dând,
Grăbiți și ei la faptă, ascultând.
Ce umbre vin plutind, pe rând?

