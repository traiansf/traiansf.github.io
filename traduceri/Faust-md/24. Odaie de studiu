FAUST

Nu-ți fie teamă c-o să rup această învoială.
Se-ndreaptă-ntreaga-mi străduință cu putere
Tocmai spre ceea ce promit. Cuvântu-i spus.
M-am cățărat puțin prea sus.
Prin rangul tău mi-e locul. Ce durere!
Marele Duh – dispreț cules-am de la el!
Natura – porțile mi le-a închis în față!
Firul gândirii-i rupt, în ceață.
Științele îmi pricinuiesc profundă greață.
Să potolim prin văile simțirii,
Arzânde, toate patimile firii.
Și rând pe rând, din învelișul lor de vraje,
Minunile să le desfacem, drage.
Să ne zvârlim în timp, în freamătu-i, cu dor,
În rostogolul întâmplărilor!
Să se perinde, cum se poate,
Durere și plăceri, de toate,
Succese și căderi, cum soarta vine;
Adevăratul om nu stă degeaba.

MEFISTOFEL

Nu-ți este pusă nici o țintă, sau măsură.
Și dacă pretutindeni e să guști vreo picătură,
Din goană să apuci ceva, călcând cu dreptul sau cu stângul,
Eu – poftă bună-ți zic,
Întinde mâna, și nu-mi face pe nătângul!

FAUST

Ți-am spus, de bucurie nu mai este vorba azi.
Mă dau vârtejului, plăcerii dureroase,
Îndrăgostitei uri, amărăciunii ce împrospătează.
Sunt vindecat de setea cunoștinței.
Vreau pieptul să mi-l dau de-acuma suferinței.
Ce-i este omenirii hărăzit să simtă,
Să simt și eu, oricât ființa mea ar fi de strâmtă.
Înaltul să-l cuprind în mine și adâncul ca-ntr-un caier,
Să-adun în mine tot ce-i rază, tot ce-i vaier,
Să mă lărgesc ca omenirea, să mă zbat și să veghez,
Asemeni ei, la urmă, însumi să naufragiez.

MEFISTOFEL

O, crede-mă, de mii de ani eu însumi
Încerc mâncarea, mestecând ce mi s-a dat.
Dar între leagăne și dric nu-i unul
Să mistuie bătrânul, acrul aluat[^37].
O, crede-mă, ăst tot ce-l vezi, ăst univers
Făcut e numai pentr-un Dumnezeu nespus,
Ce stă în veșnică lumină sus.
Pe noi în beznă ne-a trimis, sub toate,
Iar vouă vă priește numai zi și noapte.[^38]

[^37]: Prin „aluat”, Mefistofel înțelege universul, pe care nici el însuși nu-l poate cuprinde, asimila.

[^38]: Oamenii sunt, urmărind ideea lui Mefistofel, spirite intermediare între spiritele întunericului și cele ale luminii.

FAUST

Eu însă vreau!

MEFISTOFEL

	Nu-s împotrivă! Până una-alta,
Mi-e teamă doar de-un singur lucru:
Timpul e scurt și lungă arta!
Gândesc c-ai accepta povețe,
De pildă un poet să te învețe,
Cu gândul să colinde el prin lume,
Îngăduie-i pe creștetul de cinste să-ți adune
Tot ce e nobilă și rară calitate:
A leului putere, îndrăzneală,
A cerbului mișcare și iuțeală,
Italic sânge înfocat
Și nordică temeinicie.
Să caute el cărarea, taina,
Să fie generos, dar totodat’ viclean,
Să te îndrăgostească dup-un plan,
Când, june, alta-ți va fi haina.
Un domn ca ăsta de-aș găsi,
Eu domnul Microcosmos l-aș numi.

FAUST

Ce sunt, în cele de pe urmă, dacă
Coroana omenirii-n stare nu-s s-o cuceresc,
Spre care simțurile toate năzuiesc?

MEFISTOFEL

Ce mai întrebi? Tu ești ceea ce ești!
Peruci cu bucle – milioane poți să pui,
Să umbli poți pe cataligi, hai-hui,
Tu-n veci rămâi ceea ce ești!

FAUST

O știu. Știu că zadarnic bogățiile
Umanei minți în mine eu le-am strâns.
De mă opresc, sunt o făptură de deplâns:
Nici o putere-n inimă nu s-a aprins.
Mai sus sunt poate cu vreo două șchioape,
Dar cu nimic de infinit nu-s mai aproape.

MEFISTOFEL

Stimate – aceste lucruri tu le vezi
Cum lucrurile-n genere se văd:
S-o-ntoarcem mai cu iscusință,
Cât ține încă bucuria, înainte de prăpăd.
Ce naiba! Sigur e că mâni, picioare,
Și cap și dos sunt ale tale.
E pricină această îndestulă să socot
Că ceea ce eu gust și tot
Ce folosesc, e mai puțin al meu?
De pot vreo șase armăsari să mi-i plătesc,
Nu e puterea lor și-a mea?
Alerg și sunt un zdravăn om
Cu douăzeci și patru de picioare la șosea.
Înviorat, tu lasă-ți gândul trălălău,
Și ia-o ață-n plină lume!
Bicisnicul, ce-n speculație se pierde,
E ca un dobitoc pe pajiște uscată
Purtat în cerc de-un demon rău,
În timp ce o pășune mândră, verde,
Jur-împrejur în larguri i se-arată.

FAUST

De unde să începem?

MEFISTOFEL

	Nimic mai simplu.
Iacă plecăm. Că-i loc acesta de tortură!
Ce chip de viață e să-ți plictisești școlarii?
Nu-și are și urâtul o măsură?
O treabă e aceasta pentru domn Chiorilă.
La paie goale să-mblătești, nu-ți vine silă?
De altfel, lucrul cel mai bun ce-l știi
Și-așa nu ți-e permis unor copii a-l spune.
Se și apropie pe coridor un june.

FAUST

Cu neputință-mi este să-l ascult!

MEFISTOFEL

Bietul băiat așteaptă cam de mult,
Neconsolat să nu ne plece.
Dă-mi, rogu-te, scufia, haina –
Cu masca asta-s dascăl mare –

*Se travestește.*

Să-l iau cu gluma și cu spirit rece!
Un sfert de ceas, nu-mi trebuie mai mult.
Tu pregătește-te pentru plecare.

*Faust iese.*

MEFISTOFEL *în haina lungă a lui Faust*

Disprețuiește numai rațiune și știință,
Cea mai înaltă-a omului putere,
Te lasă-nduplecat de vrăji și artificii,
Cum spiritul minciunii ți-o impune și ți-o cere,
C-atunci te dovedesc și ești al meu, fârtate!
C-un spirit soarta l-a-nzestrat,
Nestăvilit el veșnic înainte bate,
În prea grăbita-i năzuință sare peste
Măruntele, dar calde, bucurii terestre.
O să-l târăsc prin plinele, sălbaticele văi
Ale vieții și prin seacă neînsemnătate.
Să jinduiască, să se zvârcolească, și pe loc
Să se-nvârtească – nesătulului în față
Mâncări și băutură să-i plutească; nici o apă
Să nu-i aline setea-foc!
El va pieri. Îl văd pierdut,
Chiar dacă dracului el nu s-ar fi vândut.

*Un* școlar *intră.*

ȘCOLARUL

Mă port pe-aci de scurtă vreme,
Și vin cu multă plecăciune,
Să văd un învățat pe care
Cu toții-l știu din mare nume.

MEFISTOFEL

Curtoazia voastră mă încântă.
Vedeți un om cum sunt atâția.
La alte uși ați mai bătut?

ȘCOLARUL

La dumneavoastră caut scut.
Sunt tânăr, drepte gânduri am și bună vrere.
De-asemeni și un pic de-avere.
Printre străini îmi dete drumul mama
Numai cu greu. Vă rog să țineți seama
De toate astea, și că vreau să-nvăț ceva cinstit.

MEFISTOFEL

Ați nimerit chiar locul potrivit.

ȘCOLARUL

Simt totuși un îndemn, din nou să plec.
Între pereții-aceștia, pe sub bolți,
Nu prea îmi vine să petrec.
E un spațiu strâmt aici și-ntunecat.
Nici o verdeață, nici un pom nu-mprejmuie clădirea.
În săli, pe bănci, de-atâta umbră laolalt’,
Îmi piere piuitul și gândirea.

MEFISTOFEL

Atârnă totul de obișnuință, pe la noi.
Nici pruncul nu ia sânul mamei
Cu voie la-nceput, dar repede apoi
Cu poftă și plăcere bea, cât doi.
La fel o să vă meargă, și pe zi ce trece,
La sânii-nțelepciunii o să beți cât zece.

ȘCOLARUL

De gâtul ei vreau să m-agăț cu voluptate.
Să-mi spuneți numai cum ajung la ea!

MEFISTOFEL

Aș vrea să știu ce facultate
Alegeți, și vă dau apoi și replica.

ȘCOLARUL

Aș vrea s-ajung de-a binelea-nvățat,
Doresc ce-i pe tărâmuri să cuprind
Și tot ce-n ceruri este și-n natură,
În mine vreau știința s-o aprind.

MEFISTOFEL

Sunteți pe bunul drum, de lăudat.
Puțin însă cam risipit.

ȘCOLARUL

Sunt pentru treabă cu tot sufletul,
Firește însă că mi-ar conveni
Și-un pic de libertate și puțin amuzament,
Din când în când câte-o frumoasă zi.

MEFISTOFEL

Să profitați de timp, căci repede-i trecut.
Cum timpului îi poți lua tribut,
Vă-nvață spiritul de ordine, de-aceea
Cu-ntâiul sfat al meu vă-ndrum
Către *Collegium Logicum*.
Din ăsta ieși cu spiritul dresat,
În cizme spaniole[^39] încălțat.
Și dintr-odat’ mai circumspect
Tu umbli pe cărările gândirii
Și nu te lași purtat
De limbile de foc spre balta rătăcirii.
Vei învăța, nu doar o dată, ci de-atâtea ori,
Că ceea ce întruna ai făcut de obicei
C-un simplu gest, precum mănânci, precum ai bea,
Se-mparte-n una, două, trei.
Căci uite-așa, în fabrica gândirii
Merg lucrurile ca-n țesătorie:
O dată calci, dar miști o mie
De fire, și suveicile se duc, se-ntorc,
Și ițe cad, se-nalță, se-ntretaie,
O lovitură-n mii de alte părți răspunde, taie.
Iar filozoful intră-n casă
Și-ți dovedește că e necesar să fie așa.
Întâiul lucru e așa, al doilea așa cum e,
De-aci al treilea și-al patrule
Astfel urmează ca să iasă.
Și dacă-ntâiul și al doilea n-ar fi,
Nici trei și patru nu s-ar potrivi.
Și pretutindenea cu cugetul senin
Școlarii laudă această treabă,
Dar țesători ei nu devin.
Cel ce încearcă un corp viu să înțeleagă,
Cată s-alunge din acesta duhul mai întâi.
În mână-atunci el părțile le ține,
Lipsește însă spiritul ce leagă.
*Encheiresin naturae*[^40] e numit
Secretul în chimie.
Ea râde singură de sine și n-o știe.

[^39]: *Cizme spaniole* – aparat de tortură pentru picioare.

[^40]: Intervenția naturii de a uni părțile într-un întreg (lat.).

ȘCOLARUL

Nu prea pricep ce spuneți și ce e.

MEFISTOFEL

Mai bine veți pricepe altă dat’,
Cu sârguință după ce veți fi-nvățat
Metoda de clasificat.

ȘCOLARUL

Mă-ncearcă toate astea-acum,
Parcă o moară mi-ar umbla prin cap.

MEFISTOFEL

Pe urmă nu uitați un lucru, da!
Va trebui să abordați și metafizica.
Să căutați a înțelege mai adânc, oricum,
Ce-n creierul uman nu intră nicidecum.
Aflați că pentru ceea ce nu înțelegem
Nici azi, nici peste o săptămână,
Un lucitor cuvânt avem oricând la îndemână.
Deocamdată cam un an sau jumătate
Vă țineți strâns de buna rânduială.
Cinci ceasuri zilnic cad în socoteală.
Să fiți prezent, la-ntâiul clopot care bate.
Să preparați cu sârguință tema.
Și paragrafii să-i cam știți în mare parte,
Ca să vedeți mai bine-apoi, că profesorul
Vă spune doar ce stă la carte.
Totuși, păstrați-vă-ncordarea trează,
Siliți-vă să scrieți, note să luați,
Închipuindu-vă că însuși Sfântul Duh dictează.

ȘCOLARUL

Hârtiile le-oi duce-acasă
Și le-oi păstra frumos.
Ce-i negru scris pe albă foaie
Rămâne veșnic de folos.

MEFISTOFEL

Să vă alegeți îns-o facultate.

ȘCOLARUL

Știința dreptului nu prea mă ispitește.

MEFISTOFEL

De-aceasta nu mă prinde vreo mirare.
Cam știu ce preț această-nvățătură are.
Se moștenește pravila și legea
La fel c-o boală fără leac:
Din generație în generație, din loc
În loc, ele se mută, trec prin veac.
Nonsens devine rațiunea, binefacerea o plagă
Ce pretutindenea ne paște.
E vai de capul tău când ești nepot!
De dreptul ce cu noi deodat’ se naște,
Nu este, din păcate, niciodată vorba.

ȘCOLARUL

Aversiunea ce-o simțeam, mi-o mai sporiți
Și dumneavoastră. Fericit, pe care-l sfătuiți!
Să studiez teologia poftă aș avea!

MEFISTOFEL

Nu aș dori să vă îndrum greșit –
Urechea voastră mă ascultă.
Vedeți, știința-aceasta – o, în ea
Să ocolești cărarea falsă e așa
De greu. S-ascunde-n ea otravă multă,
C-o poți asemăna aproape c-un medicament.
Cel mai cuminte lucru e să audiați
Și-aici pe unul singur –
Și pe cuvântul spus de maistru să jurați.
În genere – țineți-vă, dar bine,
De cuvinte! Astfel veți păși de-a dreptul
În templul certitudinii depline.

ȘCOLARUL

Dar un concept ar fi să se găsească
Pe lângă orișice cuvânt.

MEFISTOFEL

De ce vă oțărâți? Ei bine – aflați că tocmai
Unde conceptele se-ntâmplă să lipsească
Se-nființează, la dorință, un cuvânt.
Poți cu cuvinte admirabil să te cerți,
Poți din cuvinte un sistem să făurești,
O, în cuvinte poți cu fanatism să crezi,
Cuvântului o iotă nu poți să-i răpești.

ȘCOLARUL

Scuzați că vă rețin cu-atâtea întrebări.
Sunt totuși nevoit. Iertați-mi vina.
N-ați vrea să-mi spuneți un cuvânt
Cuprinzător și-n ce privește medicina?
Trei ani înseamnă o durată scurtă,
Domeniile însă sunt așa de largi.
De ți se dă o mică îndrumare,
Apuci mai sigur prin ținuturile vagi.

MEFISTOFEL

*pentru sine*

M-am săturat de tonul sec.
La rolul meu de diavol am să trec.

*Tare.*

Al medicinei spirit lesne-i de cuprins.
De la un cap la altul studiezi
Înalta lume, mica lume, cum le vezi,
Spre a lăsa la urmă într-adins
Să meargă totul cum lui Dumnezeu îi place.
A hoinări s-aduni știință, zău, nu face.
Învață fiecare-atât cât poate,
Dar cel ce prinde clipa mi se dovedește om întreg.
Îmi sunteți arătos, și după câte înțeleg
Aveți și cutezanță. Mai presus de toate
S-aveți încredere-n voi înșivă,
C-atunci și ceilalți v-o arată. Să-nvățați
În special femeia s-o conduceți, seminția slabă.
Tot ah-ul ei și orice vaiet
Se lecuiește dintr-un singur punct, degrabă.
Și dacă sunteți măcar semionorabil,
Le-aduni pe toate-n pălărie.
Un titlu-ți face pârtie spre ele,
Și în curând pereche n-ai în măiestrie.
Cu chițibușuri într-un ceas puteți obține
Ce alți n-ar izbuti în ani de zile.
Va trebui să vă pricepeți mai vârtos la puls.
Și dacă una v-ar cădea în brațe-nvinsă,
Cuprindeți-o pe după coapse
Ca să vedeți cât e de strâns încinsă.

ȘCOLARUL

Așa mai zic și eu. Se luminează zarea.

MEFISTOFEL

Ce seacă e, amice, orice teorie,
Dar cât de verde viața, cât de aurie!

ȘCOLARUL

Vă jur, mă simt ca-n vis cu întâmplarea.
Îmi veți permite să mai viu și altă dată?
E greu s-adun atâta-nțelepciune dintr-odată.

MEFISTOFEL

Îngădui bucuros, ce pot, din parte-mi.

ȘCOLARUL

Mi-ar fi cu neputință să pornesc la drum,
Făr’ de-a solicita favoarea
De-a-mi scrie câteva cuvinte în album.

MEFISTOFEL

Prea bine.

*Scrie și-i dă albumul.*

ȘCOLARUL

*citește*

Eritis sicut Deus, scientes bonum et malum.[^41]

*Închide albumul, respectuos, și pleacă.*


[^41]: „Veți fi ca Dumnezeu și veți cunoaște binele și răul” (lat.) – Facerea, 3, 5.

MEFISTOFEL

Urmează numai sfatului
Ce-l dete șarpele, străbunul meu,
Și te-i înspăimânta cândva
De-asemănarea ta cu Dumnezeu.

*Intră* Faust.

FAUST

Ei, încotro o vom lua?

MEFISTOFEL

Unde dorești.
Vedea-vom mica și-apoi marea lume.
Cu ce folos, cu câtă bucurie,
Urma-vei cursul, gratuit anume!

FAUST

Cu barba asta lung-a mea
Ușoarei vieți cum m-oi deda?
N-oi izbuti, căci niciodat’
Prin lume eu nu m-am purtat.
Cu alții mă simt tare mic,
Voi fi mereu intimidat.

MEFISTOFEL

Amice, las’, căci totul vine de la sine.
Te vei pricepe la viață,
Vei ști să o privești în față,
De-ndată ce te-ncrezi în tine.

FAUST

Cum vom pleca, ieșind din casă?
Unde ți-s caii și trăsura?

MEFISTOFEL

Mantaua mea o vom întinde,
Ne-a duce ea prin aer de mătasă.
Grijește numai să nu iei
Desagi prea grei, prea mari, de-acasă.
Văzduhul cald, ce-l pregătesc,
Ne-a ridica de jos în grabă,
Pentru viața nouă, ce-o începi,
Îți spun noroc! Și-acum în slavă!

