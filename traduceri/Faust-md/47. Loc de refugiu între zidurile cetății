#### LOC DE REFUGIU ÎNTRE ZIDURILE CETĂȚII

*În firida unui zid, un chip cioplit al Maicii Preciste.*

*Urcioare cu flori în față.*

MARGARETA *pune flori proaspete în urcioare*

Apleacă-ți fața,
Îndurerato, te apleacă,
Ridică de pe mine ceața.
Tu, cu făptura toată
De suferință sfâșiată,
Privești la fiul de pe cruce.
Privirea ți se duce
Către cerescul Tată,
Să-ți curme suferința.
Îmi sfâșie ființa
Ce chin și cine-l simte?
Tu singură, tu știi
Ce inima-mi îndură.
Mi-e sufletul la gură
Și nu mai am cuvinte.
Oriunde-aș merge,
Vai mie, vai și iară vai.
Ah, inimă, de ce nu stai?
De ies pe poartă,
Întreb ce rost mă poartă?
Ce rost amar, nătâng?
Plâng, plâng, și iară plâng.
Vezi, florile-n fereastră
Cu lacrimi le-am udat,
Când pentru tine, Maică
În zori le-am adunat.
În odăiță dimineața
Când soarele a dat,
De jale doborâtă
Mă mai găsi în pat.
Ajută-mă, mă scapă
De moarte și rușine.
Apleacă-te, te-apleacă,
Ah, Maică, peste mine.
