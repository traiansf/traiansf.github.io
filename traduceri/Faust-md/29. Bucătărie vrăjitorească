#### BUCĂTĂRIE VRĂJITOREASCĂ

*Pe o vatră joasă, o căldare fierbe la foc. În aburii ce se ridică, se ivesc felurite arătări. O* maimuță *stă lângă căldare, mestecă
și grijește să nu dea în foc.* Maimuțoiul *cu puii stau alături și se încălzesc. Pereții și grinzile sunt împodobite cu cele mai ciudate unelte vrăjitorești.*

Faust. Mefistofel.

FAUST

Nebune vrăji, ce silă mi-e de ele!
Mă porți pe-aci ca să mă vindeci oare?
În volburarea asta de scrânteală?
De sfaturi de la babe am nevoie cu tocmeală?
Mi-or ajuta asemenea fierturi murdare
Treizeci de ani să lepăd de pe mine-acum?
Vai mie, dacă nu cunoști un leac mai bun!
Nădejdile mi-au și pierit.
N-a născocit încă natura sau vreun spirit
Un alt balsam mai izbutit?

MEFISTOFEL

Amice, ce isteț te-amesteci iar în treabă.
Există pentru-ntinerire și un mijloc mai firesc.
Dar despre-acesta se vorbește-n altă carte,
Într-un capitol mai aparte.

FAUST

Destăinuiește-mi-l degrabă!

MEFISTOFEL

N-am să mă feresc.
Un mijloc ai, fără de bani și fără vrăji.
Te du pe câmp numaidecât, și sapă, ară!
Păstrează-ți rostul într-un cerc îngust.
Hrănește-te cu hrană simplă, fără gust.
Trăiește între dobitoace ca un dobitoc.
Nu socoti c-ar fi rușine însuți tu să gunoiești
Ogorul de pe care seceri. Iată un mijloc
De-a te menține tânăr, de-a ajunge teafăr
Până la ani optzeci, și să rămâi luceafăr.

FAUST

Atari isprăvi nu-mi sunt la îndemână
Și n-aș putea să iau hârlețu-n mână.
Viața-ngustă nu mă prinde chiar deloc.

MEFISTOFEL

Ei, vezi că vrăjitoarea trebuie atrasă-n joc?

FAUST

De ce numaidecât afurisita babă
Cu buruieni și ierbi?
Nu poți tu însuți băutura să mi-o fierbi?

MEFISTOFEL

Frumoasă pierdere de vreme-ar fi,
În timp ce mii de poduri aș clădi.
Lucrarea cere nu numai știință, artă,
Ci și răbdare care-așteaptă.
Un spirit liniștit ani mulți de ea să țină seama,
Căci timpul doar desăvârșește zeama.
Și-apoi unde mai pui
Acele meșteșuguri multe, minunate,
Spre-a nimeri în cap un cui?
E drept că dracul a-nvățat-o, rând
Pe rând și câte-oleacă,
Dar dracul însuși nu-i în stare să o facă.

*Văzând animalele.*

Vezi ce prăsilă cu lăbuțe!
Pe lângă foc ce slugi drăguțe!

*Către animale.*

Se pare că stăpâna nu-i acasă?

ANIMALELE

La praznic dumneaei s-a dus,
Pe horn în sus.

MEFISTOFEL

Cât timp obișnuiește ca să-mi zboare?

ANIMALELE

Cât timp ne încălzim pe la picioare.

MEFISTOFEL *către Faust*

Cum le găsești, aceste animale?

FAUST

Mi-e scârbă și mi-e jale.

MEFISTOFEL

Cât mă privește, zău, nimic nu-mi este mai plăcut,
Decât cu animale să discut.

*Către animale.*

Ei, spuneți-mi, afurisite animale,
Ce mestecați acolo în căldare?

ANIMALELE

Pentru săraci o ciorbă lungă.

MEFISTOFEL

Aveți o clientelă mare. Faceți zeamă, să ajungă!

MAIMUȚOIUL

*se apropie și se lingușește pe lângă Mefistofel*

Aruncă zarul,
Fă să câștig,
Să uit amarul.
Mi-e gol buzunarul,
Bani de-aș avea –
Ar fi lumea mea!

MEFISTOFEL

Ce fericit s-ar socoti un maimuțoi cu floace,
La loterie dacă ar putea să joace!

*Între timp, puii au luat o sferă mare, rostogolind-o în față.*

MAIMUȚOIUL

Aceasta e lumea,
Cât e de mare
Se-nvârte și umblă
Fără-ncetare.
Ca sticla sună.
S-a sparge-n curând,
E goală-năuntru,
Și suflă prin ea
Vânt, vânt.
Sunt viu, sunt viu.
Dragul meu fiu,
Ține-te tu
Departe de ea.
Vei muri, vei muri.
Ea e de lut,
Cioburi vor fi.

MEFISTOFEL

Ce vrea să fie sita[^43]-aceea?

[^43]: Aluzie la folosirea superstițioasă a sitei ca mijloc de a dezvălui fapte tăinuite.

MAIMUȚOIUL

*o ia din cui*

Hoț dac-ai fi,
Numaidecât
Te-aș dovedi!

*Se duce la maimuță și o îndeamnă să privească prin sită.*

Privește prin sită!
Pe hoț îl dibuiești,
Și nu ai voie să-l numești!

MEFISTOFEL *apropiindu-se de foc*

Și oala aceasta ce-i?

MAIMUȚOIUL ȘI MAIMUȚA

Bicisnicul n-o știe.
El nu cunoaște
Nici oală, nici tipsie.

MEFISTOFEL

Dobitoc ce ești! Fără curtoazie!

MAIMUȚOIUL

Ia pămătufu-n mână ca să vezi!
Pe scaun șezi!

*Îl silește pe Mefistofel să se așeze.*

FAUST *care în răstimp a stat în fața unei oglinzi, apropiindu-se sau depărtându-se de ea*

Ce văd? Cerească icoană
S-alege în oglindă ca-n bulboană?
Iubire, împrumută-mi tu arìpa
Cea mai grăbită, ca s-ajung
Pe-al ei meleag, cât bate clipa.
De nu stau țintuit pe locul unde sunt,
De îndrăznesc să mă apropiu,
N-o mai zăresc decât prin ceață.
Chip prea frumos! Cel mai frumos din câte sunt!
E cu putință? O femeie într-atâta de frumoasă?
Întrezăresc în trupul, ce-n privire mi s-abate,
O chintesență-a cerurilor toate?
Există-asemenea făptură pe pământ?

MEFISTOFEL

Desigur. Dacă Dumnezeu întâi
Vreo șase zile se căznește frământând o neființă,
Ca să aplaude la sfârșit el însuși,
E limpede c-asemenea isprăvi sunt cu putință!
Privește, de-astă dată, pân’ te saturi.
Și află că aș ști să-ți dibuiesc
O mândră ca aceasta, pe unde mă-nvârtesc.
Și fericită soartă are cel ce-acasă
O va conduce ca mireasă!

*Faust privește necurmat în oglindă. Mefistofel, întinzându-se în scaun, se joacă cu pămătuful de pene și continuă a vorbi.*

Aicea stă pe tron regala mea persoană,
Un sceptru-n mână țiu, lipsește doar coroana.

ANIMALELE

*făcând mișcări din cele mai ciudate, îi aduc, cu strigăte, o coroană lui Mefistofel*

Fii tu așa de bun,
Puterea ți-o strânge,
Lipește coroana
Cu sudoare, cu sânge!

*Umblă stângaci cu coroana, încât aceasta se sparge în două; apoi sar prin bucătărie cu părțile.*

Pentru tine,
Pentru mine,
Noi vorbim
Și facem rime.

FAUST *privind în oglindă*

Vai mie! Înnebunesc de-a bine!

MEFISTOFEL *arătând spre animale*

Prin cap acuma și pe mine
Cu amețeli mă ia.

ANIMALELE

Și dacă izbutim
Mai cu temei,
Sunt idei, sunt idei!

FAUST *ca mai sus*

Mă arde-n piept, rămâne scrum.
Mai repede, în larg de-acum!

MEFISTOFEL *ca mai sus*

Să recunoaștem, cel puțin din astea toate,
Că sunt poeți de mari carate.

*Căldarea, de care maimuța n-a avut grijă, dă în foc. Se produce o flacără mare ce iese prin horn.* Vrăjitoarea *coboară prin flacără cu strigăte îngrozitoare.*

VRĂJITOAREA

Au, au, au, au!
Tu, scroafă blestemată, ce te iau!
Căldării nu-i porți grijă! Și mă arzi!
Afurisit necaz!

*Zărindu-i pe Faust și pe Mefistofel.*

Ce se petrece-aici?
Ce vreți prin aste locuri joase?
Și cine-mi sunteți?
V-ați furișat, prin ce gârlici?
Intra-v-ar chinul focului în oase!

*Mestecă cu lingura mare prin căldare, de sar flăcări spre Faust, Mefistofel și animale. Animalele schelălăiesc.*

MEFISTOFEL *întorcând pămătuful de pene, ce-l ține în mână, izbește între sticle și oale*

Așa, așa! În cioburi totul!
Am să vă-ntind pe labe botul.
O glumă e, tu spurcăciune,
Și tactul ce se cere
La melodia ta anume.

*Vrăjitoarea se dă înapoi cu furie și groază.*

Nu mă cunoști? Stârpitură!
Nu-ți mai cunoști maestrul și stăpânul?
O dată dacă mai lovesc, după Scriptură,
Te sfarm, cu toți strigoii de maimuțe!
Unde-i respectul de minteanul meu cel roș?
Și nu mai recunoști nici pana de cocoș?
Ascunsu-mi-am obrazul, ca să mint?
Sau poate-aștepți să mă prezint?

VRĂJITOAREA

Stăpâne Doamne, să iertați primirea.
Nu văd copita, deși ochii mei nu-s orbi.
Și unde sunt însoțitorii, cei doi corbi?

MEFISTOFEL

Îmi scapi cu-atât de astă dat’.
Căci e cam mult de când nu ne-am văzut.
Și-i drept că de cultură în răstimp
Și dracul s-a contaminat.
Fantoma nu mai are nordic nimb.
Nici gheare, coarne, coadă; au ieșit din modă.
Stau altfel însă cu piciorul,
De care nu mă pot lipsi!
Multe neajunsuri printre oameni mi-ar prilejui.
De-aceea, ca atâția dintre tinerii cuconi,
Mă folosesc de pulpe false printre vii.

VRĂJITOAREA *dănțuind*

Mă pierd cu firea, ridic cana,
Văzând aici pe domn Satana!

MEFISTOFEL

Ăst nume nu-l rosti! Îți interzic!

VRĂJITOAREA

De ce? Doar nu e nume de nimic!

MEFISTOFEL

De mult e-n cartea basmelor trecut,
Dar oamenii mai buni nu s-au făcut.
Cel Rău, de ăsta au scăpat, dar răii au rămas.
Să mă numești baron, c-atunci e bine.
Un cavaler sunt ca și alții, minte ține!
Am sânge nobil, sunt boier, nu-s de pripas.
Privește-ncoa, ăsta-i blazonul care-l port.

*Face un gest obscen.*

VRĂJITOAREA *râde peste măsură*

Ha-ha! E încă-n felul vostru, cum o-ntoarceți.
Șiret, cum totdeaun-ați fost!

MEFISTOFEL *către Faust*

Amice, ’nvață pe de rost
C-acesta-i felul cuviincios
De-a te purta cu vrăjitoarele frumos!

VRĂJITOAREA

Și-acuma spuneți, domnii ce doresc?

MEFISTOFEL

Din cunoscuta băutură – un pahar.
Căci anii sucurilor nu trec în zadar.

VRĂJITOAREA

Prea bucuros. Aicea am un must
Din care și eu câteodat’ mai gust.
Nu mai miroase sticla neplăcut.
Vă dau un păhărel, și s-a făcut.

*Încet.*

Dar dacă cineva nepregătit pe gât l-a tras,
O știți, nu mai trăiește nici un ceas.

MEFISTOFEL

E un prieten bun. Vreau de folos să-i fie,
Deci fă ce știi cu-a ta bucătărie!
Închide cercul și vrăjind te-nclină,
Din băutură dă-i o cupă plină!

*Vrăjitoarea face cu gesturi stranii un cerc și adună lucruri ciudate în el. În acest timp se aude clinchet de pahare, și căldările încep să sune, iscându-se o muzică. Vrăjitoarea aduce apoi o carte mare și așază maimuțele în cerc, ca să-i servească, așa cum stau cu spatele, drept pupitru și să-i țină făcliile; îi face semn lui Faust să se apropie.*

FAUST *către Mefistofel*

Nu zău, ce vreți cu toate aste?
Țicnelile acestea și zănaticile semne,
Înșelăciunea asta demodată,
În stare nu-s să mă îndemne.

MEFISTOFEL

Ei fie! Pozne-s toate, doar de râs!
Severule, nu fi așa de-nchis!
O drege și ea, dup-o pravilă vrăcească,
Ca zeama strașnic să-ți priască.

*Îl silește pe Faust să intre în cerc.*

VRĂJITOAREA *cu emfază, citind dintr-o carte*

Înțelege cu temei:
Din unul fă zece,
Scoate pe doi,
Fă dintr-odată trei,
C-atunci ești bogat.
Pe patru fă-l uitat.
Din cinci și șase,
Astfel îți zic,
Fă șapte și opt,
Și totul s-a copt.
Și nouă e unul
Și zece nimic.
Asta, spun și eu,
E tabla-nmulțirii
Deasupra firii.

FAUST

S-ar spune că băbușca are febră!

MEFISTOFEL

Până să-ncheie, e încă hăt departe.
Așa e însă toată-această carte.
Pierdui și eu cu ea nopți multe, ani întregi:
O contradicție perfectă
Rămâne-o taină deopotrivă
Pentru scrântiți și pentru breji,
Amice, arta asta-i veche, nouă.
Când te gândești, te iei de păr.
Un obicei a fost prin vremuri totdeauna
Cu unu și cu trei, cu trei și unul,
Să răspândești erori, nu adevăr.[^44]
Se flecărește astfel fără stinghereală.
Dar cine mai poftește să discute cu nebunul?
Se crede de-obicei că unde se aud cuvinte,
Ar fi ceva de înțeles și pentru minte.

[^44]: Mefistofel ironizează dogma trinității.

VRĂJITOAREA *continuă*

Unde te-ntorci, unde te-ndrumi,
Puterea-naltă a științei
Ascunsă e întregii lumi.
Dar celui care nu gândește
Cu dărnicie ea se-mpărtășește.

FAUST

Ce este-acest nonsens, ce-l spune?
Îmi crapă capul, când ascult,
Îmi pare că aud vorbind în cor
Mii de nebuni sau și mai mult.

MEFISTOFEL

Destul acum, sibilă[^45] minunată!
Întinde băutura, umple cupa
Până la gură, ca s-o ia.
Amicului n-are să-i strice-nghițitura.
E-un om trecut prin multe demnități,
Și care-a tras licori destule la măsea.

[^45]: „Sibilă” nu înseamnă, aici, decât „vrăjitoare”.

*Vrăjitoarea toarnă băutura, cu multe ceremonii, în cupă.*

*Când Faust o duce la gură, sare o flacără.*

MEFISTOFEL

Dă drumul numai băuturii pe gâtlej,
Și inimii ea fi-va leac.
Se spune că te tutuiești cu dracul,
Și te sfiești de-o flacără, de-un fleac?

*Vrăjitoarea șterge cercul. Faust iese din rotocol.*

MEFISTOFEL

Afară-n larg! E bine să te miști!

VRĂJITOAREA

De bine fie-vă înghițitura!

MEFISTOFEL *către vrăjitoare*

Dar dac-ar fi să-ți împlinesc vreo poftă vie,
Să nu mi-o spui decât în nopți de Valpurgie[^46]!

[^46]: Vezi nota 1 de la p. 165.

VRĂJITOAREA

Un cântec vă mai dau. Nu e din carte.
Simțiți, de-l ziceți, un efect aparte!

MEFISTOFEL *către Faust*

Vino mai repede din încăperea scundă!
Va trebui s-asuzi din abundență,
Puterea băuturii-n toate te pătrundă!
Apoi te-oi învăța nobleța trândăviei,
Și în curând cu desfătare vei simți
Cum Cupido, trezit, ca iedul va sări.

FAUST

Îngăduie-mi să mai privesc o dată
Minunea din oglindă. Ce frumoasă fată!

MEFISTOFEL

Izvodul frumuseții palpitând de viață
Îl vei vedea-n curând aievea-n față.

*Încet.*

Cu-această băutură-n trup, mă crezi?
În orișice femeie pe Elena[^47] ai s-o vezi.

[^47]: E vorba de frumoasa Elena, personajul din *Iliada*; epopeea antică spunea că din cauza ei ar fi izbucnit războiul Troiei.

