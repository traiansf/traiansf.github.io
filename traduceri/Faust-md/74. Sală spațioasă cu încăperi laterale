GNOMI[^125]

[^125]: *Gnomi* – în folclorul unor popoare, figuri demonice care populează păduri, munți și ape.

Ceată micuță tropotind,
De-a valma vine chicotind.
Veșmânt de mușchi au ei și poartă
Cu toți la brâie felinare.
E trudă printre ei, mișcare,
Ca licuricii dau lumină-n zare.
Și se muncesc cu osteneală,
Furnicărie-n forfoteală.
Sunt cu piticii înrudiți,
În felul lor, felceri cinstiți.
Ei scot din muntele de stâncă
Metalele, din vâna-adâncă.
Și toate ei le pun grămadă,
Spre bine omului să-i cadă.
Strigând, ca un salut: noroc! –
Au gânduri drepte peste tot.
Dar ce se face nu-i deloc
Spre fericire și dobândă,
Că aurul pe care-l scot
E pentru furt și desfrânare,
Iar fierul, zis pentru izbândă,
E-ntrebuințat ca să omoare.
Zece porunci sunt lumii date:
Dar cel ce de la trei s-abate
Rămâne fără de lumină.
La astea n-au piticii vină.

URIAȘI

Sălbaticii, așa-s numiți,
Sunt pe la munte răspândiți.
Ei vin cu toții, uriașii,
Puternici ca înaintașii.
Un brad înalt în dreapta poartă,
Și pe la pântec cingătoare
Cu șorț de ramuri și de frunze:
O gardă, cum nici papa n-are.

NIMFE ÎN COR *îl încercuiesc pe marele Pan*

Sosește-acum marele Pan,
Închipuind
Întregul tot
Și lumea cu al ei orând.
Înconjurați-l, unde-ar sta,
Împrejmuiți-l dănțuind.
Îngândurat e, dar și bun deodat’,
În preajmă însă veselie vrea.
Pe sub tăriile senine
Întotdeauna treaz se ține,
Îi cântă însă-n murmur râuri
Și zeul ațipește bine.
Iar când adoarme în nămiezi
O frunză nu mai mișcă prin livezi.
Balsam de sănătoase buruieni
Umple văzduhul prin poieni,
Nici nimfele atunci nu sunt vioaie
Și-adorm, căzând din danț pe claie.
Când însă cu putere mare
Răsună glasul său sub zare
Ca trăsnetul și vuietul de mare,
Atuncea toți și toate se ascund,
Se risipește oastea pe câmpie,
Eroul tremură-n tumult.
Deci cinste dați, făpturi supuse,
Aceluia ce-aici ne-aduse.

ALAI DE GNOMI *spre marele Pan*

Când belșugu-n strălucire,
Prin prăpastia vărgată,
Numai magicei nuiele
Labirintele și-arată,
Noi clădim în adâncime
Trogloditic casa noastră,
Iar comorile deasupra
Ți le-mparți în zi albastră.
Un izvor descoperirăm,
Iat-acum minune mare,
Ce aici promite daruri
Negăsite-n altă parte.
Nu-i izvorul la-ndemână.
Ia-l sub scutul tău, stăpâne:
De la tine-orice comoară
Tuturor le vine bine.

PLUTUS *către crainic*

Cumpătul să ni-l păstrăm cu strășnicie.
Să se întâmple-acum, ce-i dat să vie!
Te știu de altfel plin de vitejie.
Ceva îngrozitor se va petrece.
Posteritatea n-o va crede nicidecum.
Notează tu ce-a fost și cum.

CRAINICUL *apucând toiagul, pe care Plutus continuă a-l ține în mână*

Pitici conduc pe zeul Pan
Încet spre șipotul de foc,
În clocot sare din străfund
Și cade iarăși până-n prund.
Aprinsă stă deschisă gura,
Văpaia dă în sus pe loc.
Marele Pan stă liniștit,
Se bucură cu ochi uimit
De spuma ca de mărgărit.
Cum nu se-ncrede-n tot ce vede
S-apleacă-adânc să vadă ce-i,
Și barba i se-nmoaie-n foc.
Au cine-o fi bărbia rasă?
În dosul mânii se ascunde.
Și-acum zbucnește nenoroc.
S-aprinde barba, frunzele
Cununii de pe cap i s-au aprins,
Veșmântul prinde pălălaie.
Cu grabă ceata sare ca să stingă,
Dar nimeni nu rămâne neatins.
Și cum se-nvolbură văpaia,
Sporește-n cercuri vâlvătaia.
În element, val după val,
Se mistuie întregul carnaval.
Dar ce și cum, ce zvon fără măsură
Aud trecând, din gură-n gură?
O, veșnic neuitată noapte,
Nefericită, ce durere ne-ai adus!
Ziua de mâne va vesti
Un nenoroc cumplit nespus:
„E împăratul, cel ce arde!“
O, dacă nu ar fi adevărat!
Arde-mpăratul și cu ceata sa.
Cel ce l-a sfătuit să fie blestemat,
Și toată ceata ce l-a ispitit
La petrecanie nebună
Să-și pună rășinoasă o cunună,
Ca să se prăbușească împreună.
O, tinerețe, bucuriei tale niciodată
Tu n-ai să-i pui măsură cumpătată?
Tu, Maiestate, împărate,
Înțelepțește niciodat’ n-ai să domnești
Pe cât de-atotputernic ești?
Pădurea-ntreagă e în flăcări
Și limbi de foc se-ntind să lingă
Lemnoasa ceriște[^126] de grinzi.
Cumplit prăpăd va să ne-atingă.
Paharul jalei se prelinge.
Ne mai salvează – oare cine?
Din strălucirea asta până mâne
Rămân cenușă și ruine.

[^126]: *Ceriște* – boltă.

PLUTUS

Destulă spaimă s-a întins!
Înceapă ajutor mai dinadins.
Lovește numai, sfânt toiag,
Să tremure podea și prag.
Tu, larg văzduh, de blândă boare
Să mi te umpli, de răcoare.
Veniți, voi neguri, în fâșii,
Înăbușiți vâltorile-scântei.
Voi nourași, voi mielușei,
Intrați și stingeți, dovediți
Ăst joc al flăcării nebune!
Când duhuri rele ne-amenință,
E drept să intre-n acțiune
Magia cu a ei știință.
