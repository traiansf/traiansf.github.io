## PARTEA ÎNTÂI A TRAGEDIEI

### ACT UNIC

#### NOAPTE

*O încăpere înaltă, boltită, cu înfățișare gotică.*

Faust, *neliniștit, stă pe scaun la masa de scris.*

FAUST

Am studiat cu râvnă, ah, filozofia
Din scoarță-n scoarță, dreptul, medicina,
Și din păcate chiar teologia,
Arzând de zel.
Și iată-mă acum un biet nebun,
Cuminte ca și mai-nainte.
În fața semenilor sunt magistru sau chiar doctor,
De-atâția ani înțelepciunea o încerc,
Îmi port de nas discipolii
De-a curmezișul sau în cerc.
Și văd că nu putem să știm nimic.
Amărăciunea-mi arde inima în piept.
Sunt, eu, ce-i drept, mai breaz și mai deștept
Decât acei magiștri, doctori, grămătici și popi
Toți împreună: scrupule și îndoieli
În cuget nu mi se adună.
Și nici de iad și nici de dracul teamă nu mi-e.
În schimb nici bucurie n-am pe lume.
C-aș ști ceva deplin eu nu-mi închipui
Și nu mă amăgesc că aș putea
Să-ndrum pe alții sau să-nvăț pe cineva.
Nu am nici bunuri, nici argint,
Nici cinste și nici slavă pe pământ.
Un câne n-ar putea să mai trăiasc-așa.
Din astă pricină m-am închinat magiei, pe-ndelete.
Nădăjduit-am prin a duhului putere și cuvânt
Să mi se dezvălească vreunul din secrete,
Să nu mai fiu silit, cu fruntea în sudoare,
Să spun ce nu știu, când mă-ntreabă fiecare.
Lăuntric să cunosc prin ce se ține universul.
Să văd puterile. Semințele[^10] a toate să le știu.
Să nu-mi încurc printre cuvinte mersul.
De m-ai vedea tu, lună plină,
În chinul meu ultima oară.
Durerea-mi nu ți-a fost străină.
De-atâtea ori privind la tainicul tău foc
Vegheat-am, zbuciumându-mă-n același loc.
Peste hârtii și cărți, cu prietenie
Îmi apăreai în noaptea mea târzie.
O, dacă m-aș putea plimba
Pe măguri în lumina ta,
Cu duhurile prin livezi
Pe lângă peșterile verzi!
Eliberat de chinurile minții,
De fumul, de funinginea științei,
O, de-aș putea pe plaiu’ înalt
În roua firii să mă scald!
Dar vai! Mai sunt în închisoare încă?
În astă gaură de zid, ca de osândă?
În care chiar lumina cerului doar tulbure ajunge.
Prin geamuri zugrăvite ea străpunge.
Împresurat de tomuri sunt, de teancuri învechite,
Roase de molii și de praf acoperite.
Această încăpere afumată
Încinsă cu hârtie pân’ la bolta ei înaltă,
De instrumente plină, unde stai
Împrejmuit de sticle și retorte, de unelte
Gospodărești, aduse din străbuni anume.
Aceasta-i lumea ta! Asta se cheamă lume!
Și mai întrebi cum inima se strânge
În pieptul tău, golindu-se de sânge
Și-umplându-se de teamă? Și de ce
Durerea, încercându-te, o stavilă îți e?
În locul veșnicei naturi, în care
Ne puse Dumnezeu ca subt un verde pom,
Pe tine te-mpresoară-n mucegaiuri
Schelete doar, de dobitoace și de om.
Ridică-te și fugi! Afară-n larga zare!
Această carte plină de secrete
De Nostradam[^11], el însuși, scrisă,
Nu-ți este îndeajuns o îndrumare?
Ai să pricepi din ea al stelei mers în zare.
Iar când natura te îndreaptă,
Puterea sufletului se deșteaptă,
Înțelegând cum duhul altui duh vorbește.
Zadarnic o gândire seacă
Aici sacrele semne-ți lămurește.
Voi, spirite, pe lângă mine când plutiți,
Răspundeți-mi, de-ar fi să m-auziți!

*Deschide cartea la întâmplare și vede semnul macrocosmului[^12].*

Ce voluptate din ce văd îmi vine
Prin simțuri, ah, prin toate dintr-odată!
O fericire tânără și sfântă simt
Suind cu foc prin nervii mei, prin vine.
A fost un zeu cel ce a scris astfel de semne,
Ce-mi ogoiesc tumultul dinăuntru,
Ce-mi umplu inima de bucurie,
Ce-mi dezvălesc în tâlcuri tainice și demne
Jur-împrejur puterile naturii[^13]?
Sunt eu un zeu? Lumină mi se face mie.
În trăsăturile acestea pure
Natura însăși în puterea ei se dă pe față.
Acu de-abia pricep a înțeleptului[^14] povață:
„A duhurilor lume nu-i ascunsă,
Doar mintea ta și inima-s închise.
Ridică-te, discipole, fără mâhnire
Și scaldă-ți pieptul în aurorele deschise!”

*El privește semnul îndelung.*

Cum toate se-ntrețes spre un întreg
Și lucrurile, unu-ntr-altul, cum se-aleg!
Puterile cerești, tot coborând și iar suind,
Găleți de aur una alteia-și întind.
Din ceruri se perindă la pământ
Cu aripi binecuvântare-mprăștiind
Și armonie-n lume răspândind.
Spectacol făr-asemănare! Vai, dar numai un
Spectacol pentru dorul meu amarnic!
Unde te prind, Natură infinită?
Unde, voi sâni? Izvoare-ale Vieții,
De care-atârnă ceruri și pământ,
Spre care pieptul năzuiește însetat și frânt,
Voi izvorâți și adăpați!
De sete să tânjesc zadarnic?

*Întoarce foile, în silă, și vede semnul Duhului Pământului[^15].*

Cu totul altfel acest semn mă mișcă.
Duh al Pământului, tu-mi ești mult mai aproape.
Puterile în mine mai înalte cresc,
Jeratic vinul nou în mine iscă.
Simt îndrăzneală să m-avânt în lume,
Durerea ei s-o port și fericirea,
Să-nfrunt furtunile, și în scrâșnirea
Naufragiului să nu mă clatin.
Deasupra-mi cerul se-nnorează –
Și luna luciul și-l ascunde –
Se stinge lampa fumurie.
Văd ca un abur. Roșii raze dintr-odat’
Zvâcnesc în jurul frunții mele, și adie
Din bolți ca un fior
Ce mă pătrunde.
Te simt în preajma mea, duh implorat.
Arată-te!
Simt cum din inimă-mi se rupe o fâșie.
Spre noi trăiri în ceața
Acestei nopți simțirile mi se aprind.
Cu inima, întreagă, mă dau ție!
Să mi te-arăți! Chiar dacă-n preț ai cere viața!

*El cuprinde cartea și rostește tainic semnul Duhului. Zvâcnește o flacără roșiatică,* Duhul *apare în flacără.*

[^10]: Prin „semințe”, Faust înțelege „cauzele” lucrurilor, pe care alchimiștii le vedeau sub forma unor „semințe”. Naturalistul magician *Paracelsus* (secolul al XVI-lea) vorbea despre *semina rerum* (semințele lucrurilor).

[^11]: *Michel de Nostredame* (1503–1566), astrolog francez, care a publicat în 1555 o cărțulie: *Les vrayes centuries et prophéties* (*Adevăratele centurii și profeții*).

[^12]: Prin semnul macrocosmului, Faust înțelege o schiță schematică a universului.

[^13]: Prin „natură”, Faust înțelege aici puterea ascunsă a naturii, ceea ce alchimistul *van Helmont* (secolul al XVII-lea) numea *anima mundi* (sufletul universal).

[^14]: Înțeleptul la care se referă Faust ar putea să fie Nostradamus, dar s-ar putea ca Goethe să se refere și la naturalistul mistic *Jakob Böhme* (1575–1624), care a scris o carte intitulată *Aurora*.

[^15]: În Evul Mediu, ca și în Antichitate, au existat o seamă de filozofi care credeau că corpurile cerești ar avea, fiecare, un suflet. Și Pământului i se atribuia un suflet; astfel, Paracelsus vorbește despre un *archeus terrae*, și chiar *Giordano Bruno* (1548–1600) admitea o *anima terrae*.

DUHUL

Cine mă cheamă?

FAUST *întorcându-se*

	Îngrozitoare față!

DUHUL

Puternic m-ai atras, neîntrerupt,
La sfera mea prelung ai supt –
Și-acum?

FAUST

	Vai, vai! Nu-i de-ndurat!

DUHUL

Cu sufletul la gură m-ai rugat
S-apar, obrazul să mi-l vezi doreai!
Înduplecat de dorul tău nestins –
Aicea sunt! Ce jalnic tremur
Pe tine, supraomul, te-a cuprins?
Unde-i chemarea? Unde pieptul, ce-n dureri și bucurie,
O lume și-a creat, și care c-un cutremur
Asemeni spiritelor năzuia să fie?
Faust, unde ești, al cui e glasul ce m-ajunse?
Și care pân’ la mine cu puterea lui pătrunse?
Tu ești acela, ce împresurat de adierea-mi,
Te zvârcolești de teamă-acum
Mai jalnic decât viermele în drum?
