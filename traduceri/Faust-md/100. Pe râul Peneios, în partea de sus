#### PE RÂUL PENEIOS, ÎN PARTEA DE SUS

MEFISTOFEL *căutând*

Dar cum cutreier printre focuri
Mă simt înstrăinat prin aste locuri.
Sunt rude-aproape toate, cel puțin pe jumătate.
Nerușinați sunt sfincșii[^156] și grifonii[^157], ce-i zăresc,
Și câte altele, ființe ce, întraripate,
Din față sau din dos, în ochi se oglindesc.
Necuviincioși, e drept că suntem
Din toată inima și noi, Antichitatea însă
E mult prea vie. Sub un alt chip strânsă
Ar trebui, și felurit acoperită după modă…
Scârboasă seminție! Dar să nu mă oțărăsc prea tare.
De cuviință plin vreau să salut pe fiecare.
Salut frumoaselor femei! Salut isteților bătrâni!

[^156]: *Sfincși* – în mitologia greacă, monștri cu cap și piept de femeie, cu trup de leu și aripi de vultur.

[^157]: *Grifoni* – figuri mitologice (o îmbinare de pasăre și leu); păzitori de comori.

GRIFON *sforăind*

Grifoni, iar nu bătrâni! Căci nimenea
N-ascultă cu plăcere-acest cuvânt: bătrân!
O vorbă e cu care nu mă-ngân.
Ăst epitet să nu mi-l pui pe creștet.
Răsună-n orișice cuvânt un sunet
De obârșie, care-i dă pecetea.
Vetust sau veteran au ceva veșted.

MEFISTOFEL

Ei da, *grifon* e-un titlu de onoare.
El amintește într-un fel de gheare
Cu cari apuci ceva.

GRIFONUL *tot sforăind*

Așa-i, nu-ncape îndoială.
E lăudat cel ce înhață fără de sfială.
C-apuci o fată, o coroană, aur,
De obicei norocul îți întinde laur.

FURNICI[^158] *de soi gigant*

Vorbiți de aur. Aur mult am adunat.
Și-am strâns în peșteri și sub piatră câte-oleacă.
Norodul arimasp[^158] l-a căutat, l-a dibuit.
Râd arimaspii ce departe l-au cărat.

[^158]: Despre furnici și arimaspi amintește Herodot (istoric grec din secolul al V-lea î.Hr.), care povestește că poporul arimaspilor, cavaleri înzestrați cu un singur ochi, a luptat în vechea Sciție pentru aur. Herodot vorbește și despre furnici uriașe care caută aur.

GRIFONII

Îi vom sili mărturisiri să facă!

ARIMASPII

Nu încă-n noaptea liberei serbări!
Îi vom căra și până-n zori de zi
Pe rând și pe furiș vom izbuti.

MEFISTOFEL *s-a așezat între sfincși*

Ce lesne mă obișnuiesc aici și cu plăcere!
Ființele le dibuiesc aproape năzdrăvan.

SFINX

Noi sunet dăm, ce pare-o adiere
A spiritului, voi ison țineți grosolan.
Dar până te-om cunoaște – am vrea pe nume să te știm.

MEFISTOFEL

Ah, multe nume mi s-au dat, cum nu se cade.
Englezi nu sunt pe-aici? Ei bucuros călătoresc
Să vadă câmpuri de bătaie și cascade,
Ruini și clasice mucegăite locuri.
O țintă demnă câmpul ăsta pentru ei ar fi,
Și mărturie-ar sta că-n vechiul lor teatru
Am fost văzut în rol de *Old Iniquity*[^159].

[^159]: *Old Iniquity* – „Răul”, în vechiul teatru englez.

SFINXUL

Cum s-a ajuns aci?

MEFISTOFEL

Nici eu nu prea-nțeleg.

SFINXUL

Se poate, dar știință despre stele ai?
Acestui ceas, mă rog, ce tâlc îi dai?

MEFISTOFEL

Se iau la goană stelele, lucește luna-n jumătate.
Mă simt în locu-acesta-așa de bine
Și mă-ncălzesc la mâni în blană de feline.
Păcat ar fi privirea să ți-o pierzi pe sus.
Enigme dă-mi spre dezlegare, sau măcar șarade.

SFINXUL

Enigme vei avea, de te rostești pe tine,
Încearc-o dată să te vezi în adâncime:
„La fel de necesar evlaviosului și celui rău,
Întâiului o zea, când face scrimă,
Iar pentru celălalt ortac de nebunie,
În ambe chipuri tu amuzi pe-naltul zeu.”

ÎNTÂIUL GRIFON *sforăind*

Nu-mi place individul.

AL DOILEA GRIFON

Ce caută pe-aici?

AMÂNDOI

Urâtul n-are loc sub astă zare.

MEFISTOFEL *brutal*

Crezi tu că unghiile oaspelui nu scarpină
La fel de bine ca și propriile-ți gheare?
Încearc-o dat’!

SFINXUL *cu glas blând*

Poți să rămâi,
Că însuți te vei îndemna să pleci.
În țara ta, tu știi, oricum, să și petreci.
Aici însă nu-ți face haz să mâi.

MEFISTOFEL

Prin partea ta de sus îmi faci aproape poftă,
Dar bestia de jos m-a îngrozit.

SFINXUL

Fățarnic ești, îți vei lua însă răsplata,
Că labele mi-s sănătoase.
Tu cu copita ta chircită
Nu poți vedea în noi făpturi frumoase.

Sirene[^160] *cântă sus.*

[^160]: *Sirene* – nimfe ale mării, jumătate femei, jumătate păsări (mai târziu, cu coadă de pește), care îi atrăgeau pe navigatori cu cântecul lor, ducându-i la pierzanie.

MEFISTOFEL

Ce păsări sunt de cântă-n ramuri,
Prin crângul plopilor, de-o apă parcă legănate?

SFINXUL

Păziți-vă. Atâți aleși destoinici
Au fost învinși de vrăji cântate.

SIRENELE

Ah, de ce priviți prin gene
Urâțenii minunate?
Noi venim pe rând în cete,
Ascultați-ne cu sete
Cântecele de sirene.

SFINCȘII *batjocorindu-le pe aceeași melodie*

Spuneți-le să coboare!
Ce-ascund ele, ai zări:
Gheare aspre de ulìi,
Să v-atace, să v-omoare,
Dac-ar fi să le-ascultați.

SIRENELE

Nici o pizmă, nici o ură!
Noi doar clare bucurii
Semănăm fără măsură.
Pe pământuri și pe mare
Cu senină-nfățișare
Pe oricine-l vom primi.

MEFISTOFEL

Acestea-s veștile ce mă așteaptă,
Unde din glasuri, de pe coarde,
Se împletește ton cu ton.
De lălăit nu îmi mai arde.
Pe la urechi mă mai străpunge,
Dar pân’ la inimă n-ajunge.

SFINCȘII

De inimă să nu vorbești, că e-n deșert,
O pungă rea de piele creață
S-ar potrivi mai bine cu-a ta față.

FAUST *sosind*

Ce minunat! Privirea mă îmbată.
În urâțenie văd trăsături mărețe.
Presimt acum noroc prielnic.
Cu ce tărâm vrea ochiul să mă-nvețe?

*Referindu-se la sfincși.*

Oedip[^161] în fața unora ca ăștia-a stat.

[^161]: *Oedip* – erou vestit al mitologiei grecești; a izbutit în viața sa plină de peripeții să dezlege ghicitorile Sfinxului, care ținea sub teroarea sa împrejurimile cetății Teba.

*Referindu-se la sirene.*

Ulise[^162]-n fața unora ca astea s-a legat.

[^162]: *Ulise* – numele latin al lui Odiseu, una din figurile cele mai de seamă ale legendelor în legătură cu războiul troian. Apropiindu-se de insula sirenelor, Ulise poruncește tovarășilor săi să-l lege de catarg pentru ca, auzind cântecul sirenelor, să nu poată da urmare ispitei de a se duce la ele.

*Referindu-se la furnici.*

De unele ca astea-a fost comoara adunată.

*Referindu-se la grifoni.*

De-aceștia-apoi păzită bogăția toată.
De prospețimi pătrunsă inima îmi e:
Mari sunt figurile, mari amintirile.

MEFISTOFEL

Atari făpturi tu altădată le-ai fi blestemat.
Acum însă se pare că ți-ar fi pe plac.
Căci unde o iubită căutați grăbiți,
Chiar monștri sunt bine-veniți.

FAUST *către sfincși*

Răspundeți-mi, făpturi de mare soi,
Văzut-a pe Elena unul dintre voi?

SFINCȘII

Noi nu ajungem până-n timpul ei,
Ucis-a Ercule[^163] pe cei din urmă.
Poți întreba însă pe Chiron[^164] și să-l iscodești.
El zburdă-n noapte ca o umbră.
Dacă-ți răspunde, multe ai să dobândești.

[^163]: *Hercule* (*Heracles*) – cel mai vestit erou al legendelor grecești. Una din numeroasele sale fapte vitejești este uciderea celor din urmă sfincși.

[^164]: *Chiron* – cel mai înțelept dintre centauri; a fost, după legendele grecești, educatorul multor eroi, printre alții al lui Castor și Pollux, frații Elenei.

SIRENELE

Îți dorim să afli multe…
Când pe-aici trecuse-Ulise,
Zăbovind puțin s-asculte,
A-nvățat să povestească.
Ți-am încredința atâtea,
Dacă pasul ți l-ai pierde
Către noi la marea verde.

SFINXUL

Nu te lăsa să te înșele,
Cum se lăsă legat Ulis’,
Te lege sfaturile mele,
De vei găsi pe-naltul Chiron,
Vei auzi ce ți-am promis.

*Faust se depărtează.*

MEFISTOFEL *mohorât*

Ce cârâie din aripi dând?
Și iute că nu poți vedea,
Și una după alta. Săgetând,
Chiar vânătorii-ar obosi.

SFINXUL

De neatins săgeții lui Alcide[^165],
Unei furtuni de iarn-asemenea:
Sunt repezile stymfalide[^166].
Cu plisc de vultur, labele de gâscă,
E cârâitul lor un bun salut.
În cercul nostru ar intra
Ca rude demne de știut.

[^165]: *Alcide* – un alt nume al lui Hercule.

[^166]: *Stymfalide* – de la orașul Stymphalos, în Grecia antică; păsări ucigătoare de oameni, în mitologie. Răpunerea acestor păsări de către Hercule a fost una dintre cele mai vestite isprăvi ale sale.

MEFISTOFEL *aproape înfricat*

Mai șuieră și alte cele…

SFINXUL

De-acestea nu vă fie teamă,
Sunt capetele hidrei de la Lerna[^167].
Așa cum sunt, de trup tăiate,
S-ar vrea puțin luate-n seamă.
Dar ce e, vă întreb, ce-nseamnă
Că pasul vi-l întoarceți, spate
Îmi arătați? Ce vrea să fie?
Un cor v-atrage într-acolo, văd,
Sunt fete-ademenind cu nuri-prăpăd.
Sunt lamii[^168], fete de plăceri,
Cu zâmbitoare guri, nerușinate frunți,
Pe pofta unor fauni și satiri. Acolo
Cu un picior de țap poți totul să înfrunți.

[^167]: Uciderea hidrei de la Lerna este o altă faptă vitejească a lui Hercule.

[^168]: *Lamii* – în mitologia greacă, vampiri feminini.

MEFISTOFEL

Cred că mai stai pe-aici – te-oi regăsi?

SFINXUL

Amestecă-te numai printre fete în văzduh.
Noi încă din Egipet ne-am obișnuit
Ca mii de ani, tronând, să dăinuim.
Și dacă starea voi ne-o respectați în duh,
Noi, după soare, după lună, anul îl orânduim.
Judecată peste neamuri
Ca în zi de-apoi rostim:
Pace fie sau războaie
Și potop, nu ne clintim.

