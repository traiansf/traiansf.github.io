#### NOAPTE

*Stradă în fața casei Margaretei.*

VALENTIN *soldat, fratele Margaretei*

La chefuri câteodat’ se întâmpla
S-aud cum unul-altul pieptul își bătea.
Flăcăi săreau să preamărească
A fetelor virtute ca o floare
Și-și înecau pe urmă lauda c-un pahar.
Pe coate răzimat stăteam
În liniște nepăsătoare.
Verzi și uscate îmi treceau pe la ureche,
Eu barba-mi mângâiam zâmbind,
Paharul ridicam spunând:
„Dar este una-n toată țara
Asemenea să fie surioarei mele,
Să facă Margaretei vrednică pereche?“
Când o prinsoare se făcea, ciocneam
Paharele. Unii spuneau: „E drept,
Podoabă-i ea, ca ea nu-i alta-n neam.“
Cum amuțeau lăudăroșii! – Și acum?
Îmi vine părul să mi-l smulg din cap,
Și pe pereți să sar! Și nicăiri nu mai încap.
Orice nemernic poate să-mi aducă
Injurii. Trebuie să stau ca un datornic, Și să asud de teama unei vorbe
Și-a-nțepăturilor ce cad statornic.
Și chiar dac-aș putea grămadă să-i izbesc,
Dar mincinoși cum să-i numesc?
Cine s-apropie? De nu mă-nșel,
Sunt doi. Vin furișați, vin doi deodată.
De-ar fi să fie el,
De ceafă-l prind. Viu nu-mi mai scapă.

Faust *și* Mefistofel.

FAUST

Cum la fereastr-acolo, în capelă,
Feștila pâlpâie în candelă arzând,
Cum întunericul se-ngroașă prin unghere
Jur-împrejur lumina copleșind,
La fel simt noaptea-n pieptul meu sporind.

MEFISTOFEL

Și eu mă simt ca un pisoi
De dor tânjind, care se suie
Pe acoperiș, pe lângă horn se dă
Și-n zid împlântă gheare-cuie.
Simt un amestec de virtute și de dor,
Un pic de poftă de hoție.
Așa s-anunță-n mădulare
Splendoarea unei nopți de Valpurgie.
Poimâne fi-va noaptea așteptată
Și priveghem încă de azi
Să nu ne scape negustată.

FAUST

Se va-nălța-n răstimp comoara
Ce adineaori licărind ne-ademenea?

MEFISTOFEL

Foarte curând simți-vei bucuria
De-a ridica de subt pământ căldarea.
Deunăzi străbătui cu ochii glia.
Sunt galbeni cu figuri de leu în ea.

FAUST

Nici o brățară nu-i? Sau vreun inel?
Iubita să mi-o-mpodobesc cu el?

MEFISTOFEL

Văzui ceva, părea să fie un colan,
De strâns în jurul gâtului, ca de mărgean.

FAUST

Ce bine. Știi, îmi pare rău
Să merg la ea fără un dar.

MEFISTOFEL

E dulce, dac-o faci mai rar,
Să guști ceva și fără dar.
Acum, când cerul arde de lumini,
Vei auzi ce cânt pe buze-mi vine.
Un cântec am să-i cânt, moral,
S-o-nnebunesc cum se cuvine.

*Cântă la chitară.*

Ce faci, Catinco, pe la poarta
Drăguțului în zori de zi?
Ca fată el te ia-n primire,
Ca fată însă n-ei ieși.
Bagă de seamă, când iubești,
La poarta mândrului nu sta.
De s-a făcut, atunci adio
Și noapte bună, fata mea.
Bagă de seamă că e hoț
Drăguțul tău — nimic nu-i da,
Iubește-l, dar nimic nu-i da,
Făr’ de inel la mâna ta.

VALENTIN *înaintează*

Pe cine vrei s-atragi în cursă?
De unde, blestemate, ’ți ai învățul?
La dracu’ mai întâi chitara!
La dracu-apoi și cântărețul!

MEFISTOFEL

Chitara-i spartă! Nici o pagubă de ea!

VALENTIN

Începe-acu și despicarea frunților.

