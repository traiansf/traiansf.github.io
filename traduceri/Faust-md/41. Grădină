MARGARETA

Un gând de joacă mă oprește.

FAUST

Cum?

MARGARETA

Nu râdeți, rogu-vă, de mine!

*Rupe petalele șoptind ceva.*

FAUST

Șoptești ceva?

MARGARETA *mai tare*

El mă iubește. – Nu mă iubește. –

FAUST

Suavă, dulce fată!

MARGARETA *continuă*

Da, nu. Și înc-o dat’, de două ori.
Rupând ultima petală, cu bucurie.
El – mă iubește.

FAUST

Copila mea, cuvântul astei flori
Destăinuirea cerului să-ți fie. Te iubește.
Pricepi ce-nseamnă-aceasta? Te iubește.

*El îi cuprinde mâinile.*

MARGARETA

Îmi ies din fire!

FAUST

Nu te cutremura! Îngăduie privirii
Și strângerii de mână să rostească
Ce este mai presus de orișice rostire:
A unuia să fii și-o voluptate
Să simți, ce trebuie în veci să dăinuiască.
În veci! Sfârșitu-i desperare!
Nici un sfârșit! Nici un sfârșit!

*Margareta îi strânge mâinile, se desprinde și fuge. Faust rămâne o clipă pe gânduri, apoi o urmează.*

MARTA *venind*

E noapte-acum. –

MEFISTOFEL

Și-i timpul să plecăm!

MARTA

Eu v-aș pofti să mai rămâneți!
Dar locu-i blestemat pe unde ne plimbăm.
Sunt ochi cari văd și ochi ce-ntreabă.
S-ar zice că prin preajmă nimenea
Nu are altă treabă,
Decât să iscodească, stând la pândă după porți.
Și vorbe-ți ies, oricum o-ntorci, oricum te porți.
Perechea tânără pe unde-o fi?

MEFISTOFEL

În partea ceea ne zburară
Aprinsele păsări de vară. –

MARTA

Ea pare-a-i fi pe plac.

MEFISTOFEL

El – ei, de-asemenea.
Și astfel toate după pravilă se fac.

