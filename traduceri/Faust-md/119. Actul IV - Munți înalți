### ACTUL IV
#### MUNȚI ÎNALȚI

*creste rigide, dințate.*

*Un nor se apropie, atinge stâncile, coboară pe podișul din față, ramificându-se.*

FAUST *desprinzându-se din nor*

În jos, singurătăți adânci privind, sub pasul meu,
Descind cu grijă-acum pe marginea acestui pisc,
Și mă dezbrac de norul meu, ce m-a purtat domol
Prin zilele senine peste țări și peste mări.
Încet de mine se desprinde-n văluri norul alb.
Spre răsărit se-ndreaptă în cutreier, strâns format,
Fără clipiri se ține ochiul după el, mirat.
Se schimbă norul răsfirându-se, se-ncheagă iar,
Și alte forme ia. Vederea nu mă-nșală, nu.
Întins acum pe perne moi, în soare strălucind,
Cu-nfățișare de femeie, văd, aidoma
Unei zeițe. Seamănă cu Juno, Leda, cu
Elena, chipul dulce, maiestuosul, șovăind…
Dar se destramă, vai. Fără de formă, ’ngrămădit,
Se odihnește noru-n răsărit, pare de nea –
Răsfrânge viu al zilei trecătoare mare tâlc.
O ceață gingașă mă împresoară în fâșii,
Îmi răcorește piept și frunte, ’nseninându-mă.
Se-nalță-acum încet șovăitoare, tot mai sus,
Mai strâns se-ncheagă. M-amăgește oare chip vrăjit
Uitat de mult, al tinereții prime dar înalt?[^276]
Comori din zorii inimii, adânci, îmi izvorăsc,
Închipuind iubirea aurorei în avânt,
De-abia-nțeleasa grabnica privire cea dintâi,
Ce-a strălucit apoi mai mult decât orice comori.
Ca o frumsețe sufletească întețește-se
Suava-alcătuire, înălțându-se-n azur,
Cu sine duce tot ce-n mine-a fost și e mai bun.

[^276]: Amintirea Margaretei.

*O cizmă năzdrăvană, cu care se fac pași de șapte poște, se ivește. Alta urmează numaidecât.* Mefistofel *iese din ele. Cizmele aleargă grăbite mai departe.*

MEFISTOFEL

Un mers ca ăsta n-a fost glumă.
Dar spune-mi, ce-ți trecu prin minte,
Să te cobori în grozăvia-aceasta,
Prin stâncărie, dinte lângă dinte?
Îmi știu ținutul, ce era
Străfundul iadului cândva.

FAUST

La îndemână-ți stau legendele nebune.
Începi acuma iarăși a le spune.

MEFISTOFEL *serios*

Când Domnul-Dumnezeu – nu știu de ce –
Ne-a surghiunit în cele mai adânci abisuri,
Acolo unde-arzând lăuntric, vajnic,
Un foc dădea pârjol și-n visuri,
Noi ne găseam bătuți de groaznica văpaie
Într-o poziție amarnic neplăcută.
Toți dracii începură ca-ntr-o baie
De fum, ca înecați, prin colțuri să tușească.
Și iadul se umfla de aburi de pucioasă
Și apăsarea a crescut peste măsură,
Că neteda întinsa scoarță pământească,
Oricât de groasă, trebui la urmă să plesnească.
Și-acuma ai un adevăr în plisc:
Ce-a fost străfund, e astăzi pisc.
Învățătură iei, din tot ce-am spus,
Să-ntorci ce-i jos, s-ajungă sus.
Noi cei ce slugi acolo jos am fost
În liberul văzduh găsirăm rost.
Vădita taină de păstrat
Numai târziu s-a revelat. (Efes., 6, 12)[^277]

[^277]: Trimitere la Epistola către Efeseni a apostolului Pavel.

FAUST

Îmi este nobil muntele, și mut,
Nu-ntreb de ce-i așa făcut.
Natura, când și-a pus temei,
Pământul și l-a rotunjit curat,
Abisuri, piscuri a închipuit,
Și munte lângă munte a-nșirat.
Colinele c-o trăsătură blândă
Încet spre vale și le-a domolit.
Ca să se bucure de ceva bun,
Nevoie n-are de vârtej nebun.

MEFISTOFEL

Aceasta clar ca ziua ți se pare.
Altă părere cel ce-a fost de față are.
Am fost de față când acolo jos, fierbând,
Abisul clocotea văpăi cărând,
Când Moloh[^278], cu ciocanul stânci spărgând,
Zvârlea bucăți de munte-n depărtare.
E plină țara de străine pietre, grele.
Cine explică-asemenea putere
De azvârlire ca din praștie în zare?
La astea filozoful nu se prea pricepe,
Și nici o minte nu găsește cale.
Norodul simplu, singur, înțelege.
Și nu se lasă tulburat într-ale sale.
Înțelepciunea sa de mult o spune:
Satan e pricina. Și-i o minune!
Și călători pornesc pe cârjile credinței
Spre piatra dracului, spre-a diavolului punte.[^279]
Nu izbutește nimeni să-i înfrunte.

[^278]: *Moloh* – zeu străvechi din Canaan, căruia i se jertfeau copii. În Noul Testament, Moloh simbolizează iadul.

[^279]: Aluzie la numeroasele legende germane care atribuiau diavolului cutare stâncă sau cutare pod peste prăpăstii.

FAUST

E plin de interes s-ascult ce-ți spune gura,
Să văd cum diavolii privesc natura.

MEFISTOFEL

Natura fie, cum a fi! Ce-mi pasă!
Destul că-n ea și diavolul era acasă.
Suntem făcuți pentru izbândă – iată-ndemnul!
Tumultul, silnicia, și nonsensul, ne dau semnul!
Dar să-ți vorbesc mai pe-nțeles, pe cât se poate:
Pe suprafața noastră nu-ți plăcu nimic din toate?
Tu ai cuprins, în larguri nesfârșite văzător,
Împărățiile acestei lumi și strălucirea lor. (Matei, 4)[^280]
Dar neîndestulat cum ești mereu,
Ispita nu te-a încercat, sau vreo plăcere?

[^280]: Aluzie la ispitirea lui Isus, așa cum este relatată în Evanghelia după Matei.

FAUST

Ba da! Căci ceva mare mă atrase, cu putere.
Ghicește!

MEFISTOFEL

Dai din palme, și-am facut-o.
Mi-aș dibui o capitală, pe ales,
C-un centru-n care cetățenii își dau ghes.
Și cu străduțe-nguste, coperișe-nalte,
Cu târg de varză, sfeclă, ceapă,
Măcelării cu mese, roi de muște să încapă,
Ospăț făcând de carne grasă.
Pe-aci te-ntâmpină oricând desigur
Putoare multă și febrilă-activitate,
Apoi piețe largi să fie, străzi mai late,
Să poți lua înfățișare mai aleasă.
La urmă, unde nu mai este poartă,
Suburbii să se-ntindă, prelungite.
M-aș bucura să umblu în caleașcă,
M-aș bucura de zgomotosul vino-du-te,
De-ntoarcerea prin vălmășeala de furnici,
Printre priviri necunoscute.
Mânând trăsura sau încălecând
Mereu în mijlocul mulțimilor aș fi
Cinstit de sutele de mii.

FAUST

Acestea toate nu m-ar mulțumi.
Te bucuri că poporul se-nmulțește,
Că-n felul său în tihnă se hrănește,
Că se cultivă chiar și-nvață carte –
Deși îți crești numai rebeli, deși…

MEFISTOFEL

Și mi-aș clădi apoi, precum se cere,
Un grandios palat prin locuri de plăcere.
Livadă, câmp, întinsuri și colină
Să se prefacă într-o splendidă grădină.
În fața verzilor pereți o glie-catifea,
Poteci ca șnurul, umbre potrivite,
Căderi de apă printre stânci, să dea
Havuzele sărind, parc-ar voi să stea,
Să se înalțe raze, nori să-nfrunte,
Șuvoaie mici țâșnească-n amănunte.
La urmă aș clădi pentru frumoasele cucoane
Comode și intime pavilioane,
Și singur aș petrece-acolo-o veșnicie
Cu dulci femei în sindrofie.
Femei, zic, căci o dată pentru totdeauna
Frumoasele le-nchipui la plural.

FAUST

Rău și modern! Sardanapal[^281]!

[^281]: *Sardanapal* – ultimul rege asirian, devenit proverbial pentru viața sa desfrânată.

MEFISTOFEL

Pot ținta năzuinței să-ți ghicesc, deplină?
A fost desigur îndrăzneață și sublimă.
Tu care-n preajma lunii îmi pluteai,
Doar nu-ntr-acolo dorul ți-aprindeai?

FAUST

O, câtuși de puțin! Rotundul pământesc
Îmbie încă spațiu mare pentru fapte.
Voi izbuti uluitoare-nfăptuiri,
Putere simt spre-o hărnicie peste toate.

MEFISTOFEL

Și astfel glorie ai vrea să dobândești?
Observ, că de la eroine îmi sosești.

FAUST

Domnie dobândesc și-n stăpânire mă ridic.
Căci fapta-i totul, gloria nimic.

MEFISTOFEL

Se vor găsi însă poeți să te slăvească,
Splendoarea ta în vorbă s-o cuprindă,
Prin nebunie, nebunia să aprindă.

FAUST

La toate astea tu n-ai parte.
Poți tu să știi pe om ce își dorește?
Ființa ta respingător amară
Nu poate ști ce omului priește.

MEFISTOFEL

După voința ta atunci să fie!
Dar gărgăunii spuneți-i, de-ar fi o mie.

FAUST

Călătorea vederea mea pe marea-naltă:
Și apa se umfla, clădindu-se ca turnul, strâns,
Dar mai slăbi, născând talazurile, rânduri,
Să ia cu iureș țărmul, jos și lat, întins.
Aceasta-mi dete-amărăciune; cum răsfățul,
Tumultul, ațâțând cu patimi sângele înnebunit,
Ne ia-n răspăr spiritul liber, care prețuiește
Tot ce aieve drepturi poate fi numit.
Credeam că-i întâmplare, dar priviri mi-am ascuțit.
Talazul sta, apoi se-ntoarse de pe locul
Ce cucerise, părăsindu-și ținta.
Dar vine ceasul și talazul își repetă jocul.

MEFISTOFEL *ad spectatores*

Deloc nu-i nouă pentru mine vestea,
De zeci de mii de ani cunosc acestea.

FAUST *continuând cu pasiune*

Tălăzuită, apa dă năvală unde poate,
Sterilă, zămislind sterilitate,
Se umflă, crește, curge-acoperind
Ținutul sterp, miasme-mprăștiind.
Și valul stăpânește-nsuflețit ca de-o putere,
Dar se retrage. Și ispravă nu-i, că valul iară piere.
Mă dezoleaz-aceasta – aproape mă-nspăimântă.
Stihii ce, fără scop, dezlănțuite se avântă.
Cutează duh aici pe sine să se-ntreacă.
Aici aș vrea să lupt, să văd stihia cum s-apleacă.
Și-i cu putință! – Curgătoare, precum este,
Orice colină ea mi-o ocolește,
Oricât de trufașă ea s-ar mișca,
O mică înălțime-n cale-i poate sta,
O mică adâncime o atrage însă-n ea.
Aici mi-aș face-n gând degrabă planul!
Prilejuiește-ți tu plăcerea rară,
Domnia mării s-o alungi de pe limanul
Luat în stăpânire, îngustează-i udele hotare,
Silind-o-n sine să se tragă tot mai tare.
Aș ști ce noimă are orice pas.
Aceasta mi-e dorința. – Îndeplinește-o!

*În depărtare, din partea dreaptă, în spatele spectatorilor s-aud tobe și muzică războinică.*

MEFISTOFEL

Mi-ar fi ușor. – Auzi tu tobele departe?

FAUST

Iarăși război! Iarăși năpastă!
Cumintelui nu-i place asta.

MEFISTOFEL

Război sau pace! E cuminte osteneala
De a porni. Ce-ți mai aștepți sorocul?
La pândă stai, să prinzi prielnică o clipă.
Prilejul ți se dă; încearcă-ți tu, acum, norocul.

FAUST

Să mă scutești de ghicitori cum sunt acestea.
Pe scurt explică-te, ce-i fi voind?

MEFISTOFEL

Nimic nu îmi rămase ascuns, călătorind.
De grele griji e împăratul frământat.
Când noi, glumind, l-am desfătat,
Și bogăție falsă i-am trecut în mână,
O lume-ntreagă-avea la îndemână.
De tânăr hărăzit îi fuse tronul.
Dar îi plăcu să judece greșit, ca omul:
Credea că pot să facă treabă bună
Domnia și cu desfătarea împreună.
Credea că-i de dorit să fie-așa!

FAUST

Mare greșeală. Cel ce poruncește va căta
O fericire în poruncă să găsească.
Pieptul îi este plin de-naltă vrere.
Dar ceea ce el vrea, se cere
Să fie ascultat fără-ntrebare.
Ce el fidelului supus șoptește, se va face.
Și lumea toată cade-n admirare.
Așa rămâne el înalt, prin har.
Plăcerile oricum te fac vulgar.

MEFISTOFEL

Nu este el așa. Din plin a tot gustat
Și-mpărăția s-a cam destrămat.
Răspunde tu, de nu e anarhie într-o țară,
Unde cel mare cu cel mic se luptă,
Unde se-alungă frații și s-omoară,
Unde război își fac orașele, cetate cu cetate,
Și breslele cu nobilimea țin gâlceavă,
Vlădicul cu capitlul[^282] și cu a sa comunitate,
Și unde doi, de se-ntâlnesc, și-ar da otravă.
Chiar și-n biserici a pătruns omorul,
În fața porților pierdut e călătorul.
Cutează fiecare azi mai mult ca altădată.
Căci a trăi înseamnă să te aperi. – Iată!

[^282]: *Capitlu* – unitate administrativă bisericească, la catolici.

FAUST

Și trebile mergeau, și șchiopătau să cadă,
Apoi se răsturnară peste cap, grămadă.

MEFISTOFEL

Și voie-a face stările de-ocară,
Nimeni n-avea. Și fiecare mare se visa.
Chiar cel mai mic – deplin din cale-afară.
La urmă cei mai buni se săturară,
Cei vrednici cu puteri se ridicară,
Spunând: „Să fie domn cel ce va face rânduială,
Că împăratul nici nu poate, nici nu vrea; Nou împărat s-alegem, să însuflețească
Împărăția iar, s-asigure-ntr-o lume
Creată proaspăt bunăstarea-anume,
Și pacea cu dreptatea s-o căsătorească.“

FAUST

Ideea sună cam popește.

MEFISTOFEL

Erau popi într-adevăr.
Ei burta plină și-o chiverniseau,
Mai mult ca alții la isprăvi participau.
Răscoala se-ntețea, și ei o binecuvântau.
Și-acuma împăratul, căruia-i făcurăm bucurie,
Se trage-aici cu oastea, pentru bătălie.

FAUST

Îmi pare rău de el, era deschis și bun.

MEFISTOFEL

Vino să dăm speranțe celui încă viu,
Să-l liberăm din trecătoarea-ngustă, rea.
Scăpat o dată, fi-va pentru mii de ori.
Desigur zarurile vor cădea, dar cum, nu știu.
De va avea noroc, avea-va și vasali de-așijderea.

*Trec amândoi peste clina din mijloc, iscodind așezarea oastei în vale. De jos răsună tobe și muzică războinică.*

MEFISTOFEL

Poziția, oricum, e bine-aleasă. Vezi?
Ne-alăturarăm noi, izbânda lui va fi deplină.

FAUST

Dar ce-ar mai fi de așteptat aici?
Înșelăciune! Amăgire goală! Aiurezi?

MEFISTOFEL

O cursă de război, spre-a birui în bătălie!
Gândește-te la urmărita țintă, și așa să fie!
Dacă-mpăratului noi îi păstrăm
După dorință tron și țară,
Tu-ngenunchezi, primind spre stăpânire
Feudul unui țărm făr’ de hotare.

FAUST

Multe isprăvi îți numeri cu mândrie.
Câștigă tu acum și-o bătălie!

MEFISTOFEL

Chiar dimpotrivă, tu ai s-o câștigi acu,
De astă dat’ generalisim ești chiar tu.

FAUST

Înaltă cinste îmi urezi, să-ncep
A porunci, unde nimica nu pricep.

MEFISTOFEL

Statul major purta-va toată grija,
Într-astfel mareșalul fi-va-acoperit.
Neajunsuri de război am presimțit,
De-aceea eu consiliul de război
Mai dinainte l-am alcătuit
Din vechi, străvechi puteri de munte,
Ca Sfarmă-Piatră, Strâmbă-Lemne;
Bine de cel ce poate să-i îndemne.

FAUST

Ce văd acolo-atât de strașnic înarmat?
Norod muntean ai ațâțat?

MEFISTOFEL

O, nu! Din toate acele zdrențe
Eu am ales doar chintesențe.

*Apar* Cei Trei Puternici. *(Sam. II, 23, 8)[^283]*

[^283]: Aluzie la cele trei căpetenii războinice pomenite în Cartea a doua a lui Samuel, 23, 8–13.

Iată-i că vin vlăjganii mei!
Îi vezi de vârste foarte felurite,
Și-n felurite haine și armuri,
Și drumuri veți avea-mpreună potrivite.

*Ad spectatores.*

Azi gulerul de cavaler și zaua
Oricărui băiețaș îi place.
Și, alegorici cum îmi sunt calicii,
Tovărășie bună între ei vor face.

RĂZBOILĂ *tânăr, ușor înarmat, pestriț îmbrăcat*

Când unul mi se uită-n ochi,
Cu pumnul am să-i umplu gura.
Iar pe-un fricos, de-o ia la goană,
De păr îl prind și-l trag de-a dura.

STRÂNGE-TOT *cu înfățișare bărbătească, bine înarmat, bogat îmbrăcat*

Așa isprăvi sunt toate numai pozne,
Și-ți pierzi doar zilele cu ele.
Prădarea, jaful, sunt o bucurie.
Neînsemnat e restul, toate cele.

ȚINE-STRÂNS *vârstnic, bine înarmat, fără uniformă*

Cu asta însă mult n-ai câștigat, ia seamă,
Un mare bun ce grabnic se destramă!
În freamătul vieții el se face tot mai mic.
Bine-i să iei, dar mult mai bine să păstrezi;
Fă loc să stăpânească vârstnicul voinic
Și nimeni n-o să-ți ia nimic.

*Coboară toți mai adânc.*

