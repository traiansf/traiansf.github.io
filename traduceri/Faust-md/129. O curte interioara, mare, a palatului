#### O CURTE INTERIOARĂ, MARE, A PALATULUI

*Făclii.*

MEFISTOFEL *ca supraveghetor, în frunte*

Veniți, intrați! Intrați, veniți!
Veniți, șovăitori lemuri[^299],
Din oase și tendoane, voi
Ciudatele seminaturi.

[^299]: *Lemuri* – schelete de strigoi.

LEMURI *în cor*

Alături, la-ndemână-ți stăm.
Și vagă umblă vestea
Despre ținuturi mari în larg,
Că ni se dau acestea.
Țăruși și sapă sunt pe-aci,
Mai e și-un lanț de măsurat.
De ce chemarea ne-a ajuns,
Până în curte am uitat.

MEFISTOFEL

Nu-i vorba-aci de mare meșteșug.
Doar pe măsura voastră să lucrați.
Unul întindă-se cât e de lung,
Iar glia sape-o-n jur ceilalți.
Cum pentru moși s-a mai săpat,
Să se-adânceasc-un lung pătrat.
În casa-ngustă – din palat:
Acesta-i drumul de urmat.

LEMURI *săpând cu gesturi glumețe*

Tânăr eram, trăiam, iubeam,
Mi-aduc aminte, dulce-a fost.
Și unde vesel se dansa,
Găsea și talpa mea un rost.
Vicleana vârstă m-a lovit
Cu cârja ei, cruciș, pieziș.
Mă-mpiedicai de un mormânt.
De ce era tocmai deschis?

FAUST *ieșind din palat, pipăie ușciorii și ascultă*

Sunt târnăcoapele. Le-aud. De bucurie strig!
Aud mulțimea robotind, pământul
Cu sine însuși împăcându-l,
Talazurilor ea hotar le pune
Și marea-ncinge cu un dig.

MEFISTOFEL *aparte*

Tot numai pentru noi te ostenești
Cu-aceste diguri în ținutul tău de dune.
Căci pregătești pentru Neptun, parcă anume
Mare ospăț. Și el al apei diavol e.
Oricum sunteți pierduți. Stihiile
Cu noi alături uneltesc complotul,
Spre nimicire merge totul.

FAUST

Hai, veghetor!

MEFISTOFEL

Aici!

FAUST

Fă tot ce poți,
Adună lucrători, grămadă, cu duiumul,
Îmbărbătează-i cu îndestulări, severitate,
Momește-i, dă-le zor! În fiecare zi
O veste vreau să am sau un semnal,
Cum se lungește spornicul canal.

MEFISTOFEL *cu glas mai încet*

E vorba, dacă sensul nu îmi scapă,
Nu de-un canal, ci despre-o groapă.

FAUST

O mlaștină se-ntinde lângă munte, nesfârșit,
Și infectează tot ce-am cucerit.
Băltoaca să se scurgă, putredă, în mare,
Aceasta-ar fi izbânda cea mai mare.
Un spațiu voi deschide multor milioane,
Să locuiasc-aici, nu sigur, dar în libertate:
Sunt verzi câmpiile, și om și turmă
Pe nou pământ, de tihnă, se îndrumă
Spre așezările pe cari pe dâmbul falnic
Viteaz norod le-a ridicat strădalnic.
Întrezăresc aici o țară-paradis –
Înverșunat talazul bată în limanuri,
Unde spărtură face, ca să cutropească,
Aleargă obștea. Știrbitura s-a închis.
Acestui rost îi sunt cu totul închinat,
Mijește încheierea-nalt-a-nțelepciunii:
Își merită viața, libertatea-acela numai
Ce zilnic și le cucerește ne-ncetat.
Și astfel își petrec aicea pe limanul
Primejdiei copii și tineri,
Bărbați, moșnegi, cu vrednicie anul.
Aș vrea să văd asemenea devălmășie,
Să locuiesc cu liberul popor pe liberă câmpie.
Acelei clipe aș putea să-i spun, întâia oară:
Rămâi, că ești atâta de frumoasă!
Căci urma zilei mele pământene
Nici în eoni nu poate să dispară.
Și presimțind o fericire ce înaltă se-nfiripă,
Eu gust acum suprema clipă.

*Faust cade pe spate, lemurii îl cuprind și-l întind la pământ.*

MEFISTOFEL

Nici o plăcere nu-l îndestulează, nici o fericire.
El vrea de amăgiri, ce-s schimbătoare, să se țină.
Dar cea din urmă, de nimic, și goală clipă
Numaidecât dorește bietul s-o rețină.
Cel ce atât de tare mi-se-mpotrivea!
Stăpân devine timpul, zace-n pulbere moșneagul,
Iar ceasul s-a oprit. –

CORUL

Ca miezul nopții tace.
Arătătorul cade.

MEFISTOFEL

Săvârșitu-s-a.

CORUL

Și a trecut.

MEFISTOFEL

Trecut! Ce prost cuvânt!
De ce trecut?
Trecut, nimic, îmi sunt perfect la fel.
La ce mereu creația eternă?
Se pierde în nimic creatul, rostogol.
„Trecut”. Din asta descifrezi vreun rost?
E ca și cum nici n-ar fi fost.
Dar ca și cum ar fi, se-nvârte în ocol.
Acestora eu le prefer eternul gol.

