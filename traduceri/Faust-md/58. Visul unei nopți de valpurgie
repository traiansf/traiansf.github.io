#### VISUL UNEI NOPȚI DE VALPURGIE sau NUNTA DE AUR A LUI OBERON ȘI A TITANIEI[^69]

[^69]: *Oberon și Titania* – regele și regina ielelor, personaje cunoscute din comedia *Visul unei nopți de vară* de Shakespeare.

*Intermezzo*

MAISTRUL TEATRULUI

Astăzi ne-odihnim puțin
Noi actoriceasca gloată.
Munte vechi și-o vale jos:
Astea-s, iată, scena toată.

CRAINICUL

Nunta ce-o vedeți acum
E de aur, căci trecură
Printre soți cincizeci de ani
De gâlceavă și de ură.

OBERON

Spirite, vreau s-apăreți!
Cercetați-ne grădina!
Împăcatu-s-au din nou
Regele și cu regina.[^70]

[^70]: Cearta dintre Oberon și Titania s-a iscat din pricina unui băiat indian.

PUCK[^71]

[^71]: *Puck* – alt personaj din *Visul unei nopți de vară*.

Vine Puck și se-nvârtește,
Saltă, unde-i cânt de strună.
Alți o sută vin în urmă,
Să se bucure-mpreună.

ARIEL[^72]

[^72]: *Ariel* – spirit la ordinele lui Prospero, personaj din piesa *Furtuna* de Shakespeare.

Cântec țese Ariel,
Sunete din ceruri scoase.
Fețe hâde cheamă el,
Dar și suflete frumoase.

OBERON

De la noi să ia o pildă
Cei ce vor să se-nțeleagă.
Dacă vreți să se-nțeleagă,
Despărțiți pe drag de dragă.

TITANIA

De se ceartă soț, soție,
Să mi-i duceți hăt departe,
Duceți-o spre miazăzi,
Iar pe el spre miazănoapte.

ORCHESTRA. TUTTI *fortissimo*

Musculițele, țânțarii,
Și cu rudele-trabanții,
Brotăcel și-n iarbă greieri –
Iat-aceștia-s muzicanții.

SOLO

Auziți, ăsta-i cimpoiul!
Ca balonul de săpun.
Crește, scade și strănută
Fluieră pe nas nebun.

UN SPIRIT CE ABIA SE ÎNFIRIPĂ[^73]

[^73]: Prin „Spiritul” și „Perechea” (strofa următoare), Goethe îi ironizează pe poetaștri.

Aripi, burtă are fleacul,
Nici nu umblă, nici nu zboară,
Încă n-are-nfățișare,
Dar se vrea poezioară.

O PERECHE[^73]

Pas mărunt și salt înalt
Prin miresme și prin rouă.
Dai adesea din picior,
N-o să zbori nici chiar cu două.

CĂLĂTOR CURIOS[^74]

[^74]: „Călătorul” este tot Nicolai, care a publicat *Descrierea unei călătorii prin Germania și Elveția* (12 volume).

E un joc de măști acesta?
Să mai cred vederii, zici?
Oberon, frumosul zeu,
E și astăzi pe aici?

ORTODOXUL [^75]

[^75]: „Ortodoxul” se pare că ar fi contele *Friedrich Leopold zu Stolberg* (1750–1819), care-l critica, din punct de vedere creștin, pe Schiller pentru poezia acestuia *Zeii Greciei*.

N-are gheare, n-are coadă,
Îndoieli însă nu-mi fac.
Ca și zeii din Grecia
E și el un simplu drac.

UN ARTIST NORDIC

Schiță e tot ce pictez,
Schiță doar, oricât asud.
În răstimp mă pregătesc
De-o călătorie-n sud.

PURISTUL

Nenorocul mă aduce:
Ce desfrâuri necurate!
Din atâtea vrăjitoare
Numai două sunt pudrate.

O VRĂJITOARE TÂNĂRĂ

Pudra este, ca și-o haină,
Pentru vechi femei cărunte.
De aceea-ncalec țapul,
Goală de la tălpi la frunte.

O MATROANĂ

Cuviință-avem destulă.
Poftă n-am să ne certăm.
Tinerică putrezi-vei,
Câtă vreme noi durăm.

UN CAPELMAISTRU

Voi țânțari și musculițe,
Lăsați trupul gol, intact.
Brotăcel și-n iarbă greieri,
Rămâneți și voi în tact!

O GIRUETĂ[^76] *arătând într-o direcție*

[^76]: *Girueta* – o morișcă ce simbolizează spiritele care se întorc după cum bate vântul.

Societatea mi-e pe plac.
Sunt aci numai mirese
Și burlaci, speranțe dând,
Mari și cele mai alese.

O GIRUETĂ *arătând în altă direcție*

Dacă însă nu se cască
Ăst pământ ca să-i înghită,
Mă avânt c-o săritură
Chiar în iad, că sunt grăbită.

XENII[^77]

[^77]: *Xenii* — epigrame satirice (Goethe și Schiller au publicat împreună asemenea xenii, satirizând personaje și curente din timpul lor).

Ca insectele avem
Foarfeci ascuțite bine.
Astfel pe Satan tătucul
Îl cinstim cum se cuvine.

UN SCRIITOR[^78]

[^78]: Scriitorul atacat în aceste versuri este *August von Hennings*, care scotea revista *Der Musaget* și jurnalul *Genius der Zeit* (*Geniul timpului*). „*Ci-devant* Geniul timpului” este numit acest jurnal, fiindcă în momentul când apărea *Faust I* (1808) își încetase apariția.

Iată-i cum, venind grămadă,
Ei glumesc naivi cu toții.
Pân’ la urmă ei vor spune
Că sunt generoși, netoții!

MUSAGETUL

Printre-aceste vrăjitoare
Eu m-aș pierde, să m-amuze,
Căci pe-acestea le-aș conduce
Mai ușor decât pe muze.

CI-DEVANT GENIUL TIMPULUI

Dacă vrei s-ajungi ceva, de
Mine ține-te de zor.
Muntele Nebun, Parnasul,
Are-un vârf prea-ncăpător.

CĂLĂTOR CURIOS[^79]

[^79]: Iarăși Nicolai, cunoscut ca un vrăjmaș al iezuiților.

Omul țeapăn, cine este?
Cu pași mândri lunecă.
El miroase, ce miroase.
Iezuiți adulmecă.

COCORUL[^80]

[^80]: Cocorul este *Johann Caspar Lavater* (1741–1801), scriitor și predicator elvețian. El e creatorul așa-numitei teorii fiziognomice, după care caracterul unui om se poate deduce din trăsăturile feței lui.

Place-mi mie-n ape clare,
Dar și-n tulburi pescuitul.
De aceea și cu dracii
Se amestecă smeritul.

COPILUL LUMII[^81]

[^81]: Copilul lumii este Goethe însuși, care anunță conventiculul filozofilor pe Muntele Nebun.

Credeți-mă, credincioșii
Află-n toate un vehicul.
Pe-acest munte nu arare
Ei s-adună-n conventicul[^82].

[^82]: *Conventicul* – adunare restrânsă și secretă.

UN DĂNȚUITOR

Vine-acum un cor, se pare,
Tobe-aud și hărmălaie.
Nu-ți fă griji! Străbat prin larmă
Unisoanele cimpoaie.

MAESTRUL DE DANS

Din picioare o figură
Fiecare face, iată.
Strâmbul sare, greul saltă,
Nu întreabă cum arată.

CETERAȘUL

Ar ucide – toți pe unul
Și pe ceilalți fiecare.
Un cimpoi îi îmblânzește
Ca Orfeu[^83] în vremi pe fiare.

[^83]: *Orfeu* – personaj din mitologie. Era socotit un neîntrecut muzician. Se spune că prin cântecele sale el izbutea să îmblânzească chiar și fiarele.

DOGMATICUL

Îndoiala nu m-atinge.
Dracul trebuie ceva
În esența lui să fie.
Altfel, draci n-ar exista.

IDEALISTUL

Fantazia, cum mi-o-nchipui,
Cată să mă dòmine.
Dacă eu sunt toate-acestea,
Sunt nebun de-a binele.

REALISTUL

Mare-i pentru mine chinul.
Ah, esența ce-o fi oare?
Pe pământ întâia oară
Nu stau sigur pe picioare.

SUPRANATURALISTUL

Cu plăcere vin pe-aice,
Căci o logică îmi spune:
Dacă dracii sunt aievea,
Sunt și duhurile bune.

SCEPTICUL

Ei se țin după văpaie
Și se cred aproape tare
De comoară. Dară dracul
Numa-n mine-și are leacul.

CAPELMAISTRUL

Brotăcel și-n iarbă greieri,
Ce nemernici diletanți!
Voi, țânțari și musculițe,
Sunteți muți sau muzicanți?

ABILII[^84]

[^84]: În cele cinci strofe ce urmează sunt caracterizate apariții și curente din timpul Revoluției Franceze de la 1789.

Sanssouci, așa se cheamă
Creaturile voioase.
Nu mai mergem pe picioare,
Ci pe capetele-ntoarse.

NEAJUTORAȚII

Noi curtenii, îmbuibații,
Morții îi cădem în poale.
Roși de dans ne sunt papucii,
Colindăm călcâie goale.

LUMINI RĂTĂCITOARE

De pe baltă noi venim,
Suntem mlaștinilor floare.
Dar prin cetele de-aici
Ne-nșirăm strălucitoare.

STEA CĂZĂTOARE

Din tărie cad și lunec,
Spintec spațiul stelar.
Zac în iarbă, doborâtă.
Cine mă ridică iar?

MASIVII

Loc. Vrem loc. Jur-împrejur
Iarba cade, când în droaie
Duhuri vin și iarăși vin.
Au picioarele greoaie.

PUCK

Ce veniți? De ce călcați
Ca și pui de elefanți?
Cel mai butucos butuc
Fie astăzi însuși Puck.

ARIEL

Dacă aripi v-a dat firea,
Dacă aripi v-a dat duhul,
După mine să vă țineți,
Spre palat tăind văzduhul.

ORCHESTRA *pianissimo*

Nori și neguri, în plutire,
Se pătrund de ziuă sus.
Foșnet e și vânt prin trestii.
Totul în nimic s-a dus.

