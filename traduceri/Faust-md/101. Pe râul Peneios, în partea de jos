#### PE RÂUL PENEIOS, ÎN PARTEA DE JOS

Peneios, *înconjurat de ape și nimfe.*

PENEIOS

Foi de papură, dați șopot,
Sălcii, fremătați din flamuri,
Trestii, respirați voi mulcom,
Și șoptiți în plopi, voi ramuri,
Unor visuri întrerupte!…
M-a trezit adulmecarea
Din odihnă, pat de ape,
Și-un obștesc cutremur mare.

FAUST *pășind spre râu*

Dac-aud destul de bine,
Dintre ramuri și frunzare
Glas răsună, ce aproape
Sunet omenesc îmi pare.
Valul dă un murmur gureș
Aerul – ce vesel iureș!

NIMFELE *către Faust*

Ce bine, ah, ție
Ți-ar fi, spre odihnă
Să stai, și în tihnă
Întins la răcoare
Să prinzi întremare,
Tu care n-ai pace.
Noi susur și murmur,
Noi cântec ți-om face.

FAUST

Sunt treaz și văd. O, miște-se
Făpturile, ce n-au asemănare,
Cum ochiul le surprinde-acolo.
Pătruns sunt de simțire mare.
E vis, ce văd? Sau amintire?
Ai mai avut asemeni fericire.
Trec ape în șuvițe, rânduri,
Acolo prin umbroase crânguri.
Și vuiet nu-i, doar moale susur.
Din părți curg sute de izvoare.
S-adună-n albie, între răzoare,
Spre locul adâncit de scaldă.
June femei cu albe mădulare,
De două ori văzute cu-ncântare,
O dată-n aer și o dată-n apă.
Pe urmă-n ceată veselă fac baie,
Și-noată cu-ndrăzneală și cu teamă,
Și țipete apoi, în valuri e bătaie.
Când iau la toate astea seamă
Ar trebui să am destulă desfătare.
Dar sufletu-i mereu în depărtare.
Privirea cată la liman să iasă,
Unde frunzișul, verdele belșug,
Ascunde, minunată, o crăiasă.
Și iată, că și lebede neașteptate vin,
Din golfuri înotând, curate, maiestuoase,
Tăind oglinda lin.
Plutind în liniște, pline de grație,
Sunt mândre și-ncrezute-aproape
De capul și de pliscul ce se-nalță.
Și una-ndeosebi, grăbind pe ape,
Mai îndrăzneață-apare, mai bărbată,
Făcându-și cale printre toate.
Se umflu penele și aripa-nălțată.
Pe unde unduind, ea însăși undă,
Încearcă-n locul sacru să pătrundă…
Înoată celelalte-ncolo și încoace,
Nepăsătoare unele pe la răstoace,
Iar altele, cu cioc întins a ceartă,
S-abată fetele încearcă,
La slujba lor să nu gândească,
Cuprinse doar de grija lor fetească.

NIMFELE

Puneți voi, surori, urechea
Pe țărm, treaptă înverzită,
Dacă bine-aud, se pare
Că e sunet de copită.
O, de-aș ști cine aduce
Vestea-n noapte de răscruce.

FAUST

Duduie parcă pământul
Sub un cal gonind ca vântul.
Mă uit într-acolo
Pe câmp. Norocoasă
M-ajunge din urmă
Ursită frumoasă?
Un călăreț sosește-n grabnic trap,
Pare cu duh, cu îndrăzneală înzestrat,
De-un cal bălan pe drum purtat.
Nu mă înșel, și cred că-l știu.
E al Philyrei[^169] plin de faimă fiu.
Stai, Chiron, stai! Să-ți spun ceva…

[^169]: *Philyra* – fiica lui Okeanos și iubita lui Cronos. Ea ar fi dat naștere unui hipocentaur, faimosului Chiron.

CHIRON

Ce vrei? Ce este?

FAUST

Oprește al tău pas!

CHIRON

Îmi pare rău, nu fac popas.

FAUST

Ia-mă cu tine-atunci, te rog.

CHIRON

De sui pe mine, ’ți spun noroc!
Și încotro, te-ntreb. Tu stai aici pe mal.
Te trec, de vrei, prin apă, ca un cal.

FAUST *încălecând*

Du-mă unde dorești… Îți sunt pe veci mulțumitor.

Marele om și pedagogul strălucit,

Care, spre cinstea sa, eroi atâția, un popor
Întreg a educat, pe nobilii argonauți[^170],
Pe toți câți lumea poeziei au clădit.

[^170]: *Argonauții* – eroi ai legendelor grecești, numiți astfel după corabia lor „Argo”; ei au pornit, sub conducerea lui Iason, să aducă Lâna de Aur, păzită de-un balaur, în Colchida. Cei mai mari eroi ai timpului au luat parte la această expediție.

CHIRON

Aceasta s-o lăsăm, căci nu îmi simt vreo vină.
Ca Mentor[^171] nici chiar Pallas[^172] nu se puse în lumină.
Se poartă oamenii în felul lor, la minte sluți,
Și ca și cum n-ar fi de nimenea crescuți.

[^171]: *Mentor* – în legendele eroice grecești, prietenul lui Ulise și dascălul lui Telemac. Pallas-Athena îl însoțește sub chipul lui Mentor pe Telemac la Pylos.

[^172]: *Pallas* – alt nume al zeiței Athena.

FAUST

Îmbrățișez aici aievea și trupește-n veac
Pe medicul ce știe toate plantele pe nume,
Și rădăcinile cunoaște în adânc de lume,
Și alinarea rănii și al boalei leac!

CHIRON

Când lângă mine vreun erou a fost rănit,
Știam un ajutor s-aduc, să dau un sfat,
Dar mai târziu eu arta mea
La vrăjitoare și la popi o am lăsat.

FAUST

Tu ești adevăratul mare om,
Ce nu-i în stare laude-a asculta.
El cată să se-ascundă-n modestie,
Și ca și cum atâți i-ar fi asemenea.

CHIRON

Fățarnic pari a fi, cu măiestrie,
Și lingușești popor și demnitari.

FAUST

Mărturisire totuși îmi vei face:
Tu ai văzut prin vremi pe cei mai mari.
Celui mai nobil tu, cu seriozitate,
Te-ai străduit să-i fii asemenea prin fapte.
Dar care-a fost, tu zeu pe jumătate, vajnic,
Printre eroi cel mai destoinic și mai strașnic?

CHIRON

În vechiul neam argonaut, sublim,
Erau cu toții bravi, pe câte știm.
Și fiecare cu puterea ce-l însuflețea,
La locul său ca nimeni alt față făcea.
Au triumfat întruna Dioscurii[^173],
Unde junețea și frumsețea copleșesc.
Prin faptă repede, când izbăvirea altor o cerea,
Prin hotărâre, Boreadul[^174] s-a distins.
Isteț, puternic, cumpănit la sfat,
Domnit-a Iason, de femei privit cu drag.
Apoi Orfeu, cel gingaș și cu rostul așezat,
Care cânta din liră mai puternic decât alții…
Lynceu[^175], cu ochiul ager, zi și noapte,
Călăuzea corabia sacră de departe.
Cu alții numai împreună
Poți înfrunta primejdiile toate.

[^173]: *Dioscurii* – cei doi frați Castor și Pollux, fiii Ledei și ai lui Tyndareu, rege în Sparta. Sora lor a fost Elena.

[^174]: *Boreadul* (*Boreas*) – în mitologia greacă, reprezenta vântul de nord-est; locuința sa se spunea că s-ar afla într-o peșteră din munții Haemus. În această peșteră Boreas a dus-o pe Oreitia, fiica regelui Erehteios, pe care a răpit-o din Athena.

[^175]: Vezi nota 1 de la p. 368.

FAUST

De Ercule nu vrei să amintești deloc?

CHIRON

O, vai! N-aprinde-n mine dorul ca un foc!…
Pe Phoebus nu-l văzui vreodat’
Și nici pe Ares[^176], Herms[^177], sau cum numele le este,
Și-atunci în fața ochilor mi-a stat
Acel pe care oamenii-l slăvesc dumnezeiește:
Un crai era el din născare,
Ca tânăr o minune mare,
Supus era frățânelui mai în etate,
Dar și femeilor mult scumpe peste toate.
Nu naște Gea un al doilea la fel.
Nici Hebe[^178] nu va duce o perechea lui la cer.
Zadarnic cântecele-ncearcă să-l descrie,
Zadarnic cearcă să-l cuprindă marmura cea străvezie.

[^176]: *Ares* – în mitologia greacă, zeu al războiului sau, mai precis, al mâniei și-al luptei sălbatice. Era fiul lui Zeus și al Herei și iubitul Afroditei.

[^177]: *Hermes* – crainicul zeilor, fiul lui Zeus și al Maiei, socotit foarte șiret și plin de inventivitate.

[^178]: *Hebe* – zeița tinereții, fiica lui Zeus și a Herei și soția lui Hercule. Era paharnica zeilor.

