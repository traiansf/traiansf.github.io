#### PLIMBARE

Faust, *pe gânduri, umblând încolo și încoace.* Mefistofel *îl întâmpină.*

MEFISTOFEL

Blestem!
Aș vrea să știu ceva mai rău decât iubirea
Disprețuită, decât toate elementele din iad,
Ca să-mi descarc în voie firea
Și blèstemului să-i fac vad!

FAUST

Dar ce e? Ce te strânge? Ce necaz?
În viața mea nu am văzut asemenea obraz!

MEFISTOFEL

M-aș da eu însumi dracului, de mi-ar fi leac,
Și dacă însumi nu aș fi un drac.

FAUST

Ți s-a sucit ceva în cap? Ce bine-ți șade
Să te înfurii ca nebunii tocmai tu!

MEFISTOFEL

Închipuiți-vă! Gătelile menite Margaretei
Un popă dispărute le făcu!
A fost așa că mamă-sa, văzând cutia,
A început să-i fie teamă:
Are femeia nas ce nu se-nșală,
Mâncă ceaslovul fără oboseală,
Adulmecă, direticând, cu simț avan
Dacă un lucru-i sacru sau profan.
Iar când în dulăpior a dat de dar,
Simți că nu-i cu mare har.
„Copila mea – ea zise –, bunul nu-i agonisit pe drept,
El va să-ți mistuie puterea, sângele din piept.
L-om închina mai bine Maicii Preciste,
Cu mana cerului ea are să ne bucure!“
Margareta își strâmbă gurița într-o parte:
„Ei, ce să-i faci, un dar de care nu am parte,
Cu toate că nu poate fi chiar fără Dumnezeu
Cel ce l-a furișat în dulăpiorul meu.“
Chemă un popă fără-ntârziere muma.
Și popa, de-ndat’ ce înțelese gluma,
Privi cu jind, priveliștea-i era pe plac.
El zise: „Asta-nseamnă vrednicie!
Cine se-nvinge – dobândește dar întru vecie.
Biserica are un bun stomac,
Țări și imperii din belșug a înghițit,
Și încă niciodată nu s-a ciumurlit.
Femei, numai biserica s-a-nvrednicit
Să mistuie un bun nedrept și rătăcit.“

FAUST

E-un obicei acesta ce și altora le place.
Un rege și-un evreu la fel pot face.

MEFISTOFEL

Și popa încheie, luând podoabe și inel
Parc-ar fi fost nimica toată.
N-a mulțumit mai mult sau mai puțin
Decât pentru un coș de nuci. Răsplată
Cerească le-a promis din plin.
Și seminția slabă simțitu-s-a edificată.

FAUST

Și Margareta?

MEFISTOFEL

Tulburată șade.
Nu știe biata nici ce vrea, nici ce se cade.
Gândește la podoabe și cercei necontenit
Și mai vârtos la cel ce i le-a dăruit.

FAUST

De-amărăciunea ei îmi pare rău.
De alte giuvaere să-i faci rost.
Că-ntâiele și-așa prea prețioase nu au fost.

MEFISTOFEL

O, da – joc de copii e totul pentru domnul meu!

FAUST

Îndrumă lucrurile după pofta mea.
Îndeosebi după vecina ei să mi te ții.
Molâu și lânced, diavole, nu-mi fi!
Fă rost de alte giuvaere, n-adăsta!

MEFISTOFEL

Stăpâne, vă servesc cu bucurie!

*Faust pleacă.*

MEFISTOFEL

Un astfel de nebun îndrăgostit e-n stare
De dragul mândrei sale
Să spargă c-un detunet soare, lună, stele,
Și spre a-i fi pe plac – și alte cele!

*Pleacă.*

