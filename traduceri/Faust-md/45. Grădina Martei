#### GRĂDINA MARTEI

Margareta. Faust.

MARGARETA

Făgăduiește-mi, Henric!

FAUST

Tot ce pot.

MARGARETA

Dar cu religia cum stai? Spune-mi, te rog.
Om negrăit de bun ești tu, dar mi se pare
Că nu o prețuiești prea tare.

FAUST

Simți că sunt bun cu tine, draga mea?
Pentru cei dragi viața eu mi-aș da.
Și gând nu am de a răpi cuiva biserica.

MARGARETA

Nu e deajuns, căci trebuie ca să și crezi în ea!

FAUST

Să cred?

MARGARETA

O, de-aș putea să am asupra ta
Înrâurire! Sacramentele nu le cinstești!

FAUST

Își au și ele-un rost.

MARGARETA

Dar nu le ceri!
La liturghie și la spovedanie
De mult tu n-ai mai fost.
În Dumnezeu mai crezi?

FAUST

Cine-i acela, draga mea, care-ar putea
Să spună: cred în Dumnezeu?!
Preoți și înțelepți de-ai întreba,
Răspunsul lor batjocură ți s-ar părea
Zvârlită-n fața celui ce întreabă.

MARGARETA

Atunci credința ta e slabă.

FAUST

Cuvântul nu-mi răstălmăci, iubita mea.
Căci cine se va-ncumeta
Un nume ca să-i dea,
Și cine va-ndrăzni
Să spună: cred în el?! –
Au, cine cuteza-va răzvrătire,
Spunând: nu cred în el?!
Atotcuprinzătorul, marele inel,
Atoatepăstrătorul
Nu ne cuprinde el pe toți,
Pe tine și pe mine-n sine?
Nu se boltește cerul colo sus,
Nu ni se-ntinde un tărâm
Spre răsărit și spre apus?
Nu se ridică-n zări, clipind cu prietenie,
Stelare trupuri din adânc de veșnicie?
Privirile nu se-ntâlnesc, aprinse, line?
Nu te pătrunde până-n suflet
Tot ce se țese-n taină-n toată firea
Și-ntru ascunsă arătare lângă tine?
Cât e de mare, inima cu toate să ți-o umpli,
Și dacă-n simțământ te-ncearcă fericirea,
Numește-l cum vei crede,
Numește-l bucurie! Inimă! Iubire! Dumnezeu!
Un nume eu
Nu am pentru aceasta. Simțământ e totul.
Un sunet gol și fum e orice nume
Acoperind cu negură un foc ceresc,
Un sâmbure de lume.

MARGARETA

Frumos și bine-i tot ce spui, de iau aminte.
Și preotul o spune cam la fel,
Pe-alocuri folosește doar alte cuvinte.

FAUST

O spun sub ceruri inimile toate
Și fiecare-n limba sa,
De ce n-aș spune-o și eu într-a mea?

MARGARETA

Te-ascult și-aproape cred că este-așa.
Dar lucrurile nu sunt drepte pe deplin.
Prin legea ta – nu ești creștin.

FAUST

Copil. Ce drag copil!

MARGARETA

Nu-mi face nici o bucurie
De-a te vedea-n asemenea tovărășie.

FAUST

Cum?

MARGARETA

Omul care te-nsoțește
În suflet ură numai îmi trezește.
Nimic în viața mea până acum
Un junghi sub coaste nu mi-a dat, precum
Ăst om, ce inima mi-o strică.

FAUST

Nu-ți fie frică.

MARGARETA

Când e de față, sângele se-nfurie în mine,
Și doar eu nu vreau decât bine.
Pe cât doresc să te-ntâlnesc,
Pe-atât de omu-acesta mă-ngrozesc.
Și nu știu cum, la orișice ticăloșie
Din parte-i inima s-așteaptă.
Dar Dumnezeu mă iartă dacă sunt nedreaptă.

FAUST

Năstrușnici trebuie să fie,
Ciuvici[^54] căzute ca din lună
Și buruieni de-asemeni de tot soiul.

[^54]: *Ciuvică* – cucuvea.

MARGARETA

N-aș vrea să facem casă împreună.
De câte ori pe ușă intră
Privește a batjocură și cată să se-ncrunte.
Îl vezi că nu se încălzește de nimic
Și-i este scris pe frunte
Că nu-i în stare de-a iubi vreun suflet.
Mă simt așa de bine-n brațul tău,
Așa de liberă, mă ia așa de cald,
De nu m-ar sugruma ăst spirit rău.

FAUST

Tu, înger, cum le simți pe toate.

MARGARETA

Aceasta într-atât mă copleșește, că,
De câte ori e lângă noi, mă prind păreri netoate
Că nu te-aș mai iubi.
Când e aici, îmi amuțește rugăciunea.
Și-aceasta-mi mistuie ființa.
Henric, nu simți și tu la fel?

FAUST

N-ai încotro. Antipatia te încearcă.

MARGARETA

Va trebui să plec acum.

FAUST

O, niciodată
Nu voi putea să-ți stau alături
Un ceas măcar, și piept la piept să se pătrundă
Suflet de om, suflet de fată?

MARGARETA

Dac-aș dormi în casă singură, ce bucuros
Deschis zăvorul l-aș lăsa la noapte.
Măicuța însă prea adânc nu doarme,
Și aș muri pe loc de ne-ar vedea.

FAUST

De n-aș ști sfat, aș fi nătâng.
Ține sticluța-aceasta. – Picuri trei
În băutura ei – îi învălesc
Natura-n somn plăcut și-adânc.

MARGARETA

Cum mă silesc să fiu pe voia ta!
Nădăjduiesc că picăturile nu-i vor strica.

FAUST

Te-aș sfătui eu oare, de-ar fi altfel?

MARGARETA

Ajunge doar să te privesc pierdută, ca
S-apuc pe cale după vrerea ta.
Făcui și până-acum atâtea pentru tine,
Că de făcut nimic aproape nu-mi rămâne.

*Pleacă.*

*Apare* Mefistofel.

MEFISTOFEL

Plecă maimuța?

FAUST

Iar ai spionat?

MEFISTOFEL

Prinsei pe larg și bine ce prinsei,
Domnule doctor, azi ați fost catihetizat!
Nădăjduiesc să vă priască vorba ei.
Sunt fetele grozav interesate
Să știe dacă cineva e credincios,
Căci dacă cineva credinței se supune,
Acela li se va supune
Și lor, și astfel totul se înlănțuie frumos.

FAUST

Ce monstru ești! Nimic nu vezi
Pe drumul drept și mare.
Nu vezi, cum sufletul acesta, drag, fidel,
Plin e de credința sa, ce singură
Mântuitoare i se pare?
Nu vezi cum sufletul acesta
Se zbate sfânt îngrijorat
Că e pierdut cel mai iubit bărbat?

MEFISTOFEL

O, senzual, suprasensibil pețitor,
Pe unde-ai mas?
Te poart-o fetișcană binișor de nas.

FAUST

Tu, corcitură de noroi și foc!

MEFISTOFEL

E plină mintea fetei de invenții,
Că trebuie să sar pe loc.
Când sunt de față, fata nu se simte bine.
Și strașnic se pricepe în fizionomie,
S-a întrecut cu învățatul!
Sub mască-mi dibuiește nu știu ce intenții.
Simte pesemne c-aș putea să fiu un geniu,
Sau poate chiar împielițatul.
– Ei, și la noapte?

FAUST

Ce îți pasă?

MEFISTOFEL

Îmi am și eu aici plăcerea mea.
Iacă-mi pasă!

