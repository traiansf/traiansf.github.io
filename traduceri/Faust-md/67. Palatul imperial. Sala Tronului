
#### PALATUL IMPERIAL. SALA TRONULUI

*Consiliul de stat în așteptarea împăratului. Trompete.*

Servitorime de curte, *de tot soiul, apare în îmbrăcăminte strălucită.* Împăratul *ajunge la tron. De-a dreapta sa,* Astrologul.

ÎMPĂRATUL

Salut pe dragii mei!
Fideli venirăți, toți ca unul.
De-a dreapta mea e înțeleptul.
Dar unde a rămas nebunul?

UN BOIER

În urma ta, ținându-se de trenă,
Pe trepte-n jos s-a răsturnat.
A fost îndepărtat grăsunul.
Căzuse mort sau numai beat?

AL DOILEA BOIER

Numaidecât în locul lui
Degrabă altul se-mbulzește.
E minunat înzorzonat,
Caraghios, că te uimește.
Cu alebardele în cruce
Pe-o treaptă paza îl opri,
Dar iată-l, îndrăznețul e aci.

MEFISTOFEL *îngenunchind lângă tron*

Ce-i nedorit, oricând bine-venit?
Ce e poftit, dar veșnic alungat?
Ce e luat mereu sub scut,
Dar totdeauna osândit și înjurat?
Pe cine nu ai voie a-l chema?
Ce nume e iubit în preajma ta?
Cine s-apropie de tronul tău?
Cine se surghiunește singur ca un rău?

ÎMPĂRATUL

Deocamdată mai puțină vorbă!
Cimiliturile n-au loc aci.
Ghicitu-i treaba altor domni.
Tu să dezlegi! Aceasta aș pofti.
Bufonul meu se duse, cred, tare departe.
Ia locul lui, aicea mai deoparte.

*Mefistofel urcă și se apropie de-a stânga.*

MURMURUL MULȚIMII

Un nou nebun – Și noi necazuri –
Cum a intrat? – De unde vine? –
Cel vechi căzu – Era o bute –
Acesta ca un țâr se ține.

ÎMPĂRATUL

Și astfel, dragii mei, în sala mare
Bine-veniți să-mi fiți de pretutindeni!
Vă adunați sub stele priincioase.
Noroc ne este scris și bunăstare.
Dar spuneți-mi, de ce-n aceste zile,
Când toți de griji ne lepădăm,
Când toți poftim plăceri frumoase
Și măștile petrecerii purtăm,
De ce ne-am chinui la sfaturi?
Acuma, dacă vreți, pe față și pe laturi,
Dezbate-vom împrejurările și anii.

CANCELARUL

Virtutea cea mai mare e un nimb
Împărătesc. El singur, împăratul,
O pune cu izbândă în lucrare.
Dreptatea! Ceea ce s-au prins cu toții a iubi,
Ce toți doresc și cer, dreptatea, numai el
Norodului o poate-mpărtăși.
Dar vai! Ce folosește spiritului mintea,
Și inimii ce-i folosește bunătatea,
Când febră ca de hăuri
Se-ntinde furibundă-n țară
Și răul dogorind clocește răuri!
Din locul ăsta ’nalt privind
În larga-mpărăție, totul pare ca un vis,
În care strâmbătatea crește după plac,
Nelegiuiri în pravili se prefac
Și-o lume a erorii se desfășură deschis.
Cutare fură turme, cutare o femeie,
Potire, cruci și candelabre din altare,
Mândrindu-se cu-aceasta fiecare,
Când scapă neatins, cu pielea-ntreagă.
Se îmbulzește pâra la județ,
Judecătorul stă pe puf, măreț.
Și-n vuiet, în răstimp, răscoala crește tot mai mare.
Rușinea, crima, poate s-o aleagă
Cel ce se sprijină pe vinovați părtași,
Căci vinovată e găsită
Doar nevinovăția, ce se apără stângaci.
O lume cade astfel în fărâme,
Nimic din toate nu rămâne.
Și cum s-ar dezvolta acum
În noi un simț spre bunul drum?
Și chiar un om adesea bine îndrumat
Se-nclină pân’ la urmă și ia mită.
Un jude, ce în stare nu-i a pedepsi,
Răufăcător devine însuși într-o zi.
Am zugrăvit în negru totul,
Deși aș prefera icoana înflorită.

*Pauză.*

Măsuri și hotărâri vor trebui luate.
Când toți se surpă, toți îndură,
Amenințată-i chiar și sacra maiestate.

MARELE SPĂTAR

Turbat tumult cunoaște timpul.
Izbește fiecare, fiecare e izbit.
Nici o comandă nu-nspăimântă.
Stă cetățeanul după zid,
Și cavaleru-n cuib de stâncă.
S-au juruit cu toții să ne-o facă de istov.
Iar mercenarii – ce să zic –
Cu nerăbdare-și cere solda fiecare.
De nu le-am fi datornici cu nimic,
Ne-ar părăsi, fugind cu totul.
Cel ce opreliște ar da,
Un cuib de viespi ar tulbura.
Împărăția, ce era de apărat,
Stă pustiită-n lung și-n lat.
Și jaful umblă; n-are pace.
Pierdută-i lumea, jumătate.
Mai sunt și dincolo regate.
Dar nici un rege griji nu-și face.

VISTIERNICUL

Să te mai bizui pe ținuturi aliate?
Subsidiile, făgăduite prietenește,
Secat-au precum apa-n țevi.
Și-apoi, Stăpâne-n cele state
A încăput domnia pe ce mâni?
Unde privești, un nou stăpân gospodărește.
Respiră neatârnarea-n piepturi
Și pretutindeni ce isprăvi!
Am risipit atâtea drepturi
Că nu ne-a mai rămas nici unul.
Iar pe partide, doar nebunul
Temei mai pune-n zilele de azi.
Oricât ar cultiva slăvirea, hula,
Nepăsătoare sunt iubirea, ura.
Și gibelinii[^91] ca și guelfii[^92], altă dată fără tihnă,
Acum se-ascund, dorind odihnă.
Vecinului cine-i ajută la necaz?
De lucru are fiecare pentru sine.
Izvoarele de aur sunt închise bine.
Mai scurmă fiecare și adună-n poale,
Dar ale noastre vistierii sunt goale.

[^91]: *Gibelinii* – partizanii împăratului german în Italia, mai ales sub domnia Hohenstaufenilor (secolele al XII-lea și al XIII-lea).

[^92]: *Guelfii* – dușmanii împăratului, adepții papei.

MAREȘALUL PALATULUI[^93]

[^93]: *Mareșalul palatului* – administrator al unui palat regal sau imperial.

Ce nenoroc mă paște și pe mine!
Vai, zilnic ni se cer economii,
Când tot mai multe cheltuieli avem în fiecare zi.
Și-o grijă zilnic calea îmi aține.
Nu sufăr încă bucătarii de vreo lipsă:
Mistreții, cerbii, iepuri, căprioare,
Găini și gâște, rațe, prepelițe,
Și rente în natură, ce e drept mai rare,
Curg totuși. Lipsa e la vin.
Se-ngrămădeau cândva în pivniți
Podgoriile-n buți și anii cei mai buni.
Azi strop n-a mai rămas din fostul plin.
Boierii mari sting buțile nebuni.
Și-acum orașul din depozit vinde
Cu cupa și cu oala, după cum se prinde.
Sunt nevoit și eu să cumpăr, să plătesc.
N-o să mă cruțe cămătarul.
El dinainte ia dobânda din venite,
Ani tot mai mulți el dinainte îi înghite.
Și porcii nu se mai îngrașă,
Sunt zălogite perne, fașă,
Iară pe masă vine pâne
Ce nu se coace decât mâne.

ÎMPĂRATUL *după oarecare gândire, către Mefistofel*

Despre nevoi ne cântă struna.
Adaugi la toate încă una?

MEFISTOFEL

Eu? Nicidecum! Când soarta mă învrednicește Pe tine să te văd și pe ai tăi
Și-atâta strălucire?! – Poate să lipsească
Încrederea acolo, unde maiestatea poruncește,
Împrăștiind puterea celor răi,
Și unde vrerea bună sprijinită e de iscusință?
Unde la îndemână e atâta sârguință?
Cine-ar putea nenorocire și-ntuneric să stârnească
Unde asemeni stele strălucesc cu-ngăduință?

MURMURUL MULȚIMII

E un nerod – dar se pricepe.
Se lingușește – cât e vreme.
E sigur că aduce și proiecte –
Ascunde multe – nu se teme.

MEFISTOFEL

În lume unde nu e lipsă de ceva?
Lipsește pretutindeni una, alta, iar aici
Lipsește banul. Nu-l poți scoate din podea.
Cu iscusință însă din adâncuri îl ridici.
În vâna munților și prin firidele de ziduri
E aur berechet, cu zimți și fără zimți,
Și de-ntrebați cine-l aduce la lumină,
Afla-veți de la mine știre;
Iată răspund căci este unul,
Bărbat întreg printre cuminți,
Om năzdrăvan, prin spirit, și prin fire.

CANCELARUL

Prin spirit și prin fire! Nu se prea vorbește
Așa unor creștini. De-aceea ateiștii
Sunt arși pe rug. Palavra e periculoasă,
Căci firea e păcat, și diavol spiritul.
Ei între sine îndoiala o cultivă,
Copilul lor, o corcitură monstruoasă.
Aflați însă că-n țările împărătești
Sunt două semințiile ce-și țin isonul,
Ce apără cu vrednicie tronul:
Întâi sunt sfinții și pe urmă cavalerii.
Ei iau pieptiș orice furtună.
Biserica și statul sunt răsplata lor cea bună.
Dar din pornirile plebee ale unor spirite-ncâlcite
În fața lor o rezistență se ridică:
Ereticii și vrăjitorii, răul și cu rodul lui!
Aceștia țara și orașele le strică.
Pe-aceștia cu sfruntate glume
Vrei să-i aduci în marea lume.
De duhuri prea stricate te-ncălzești,
Cari rude-apropiate sunt nerodului.

MEFISTOFEL

După aceasta îl cunosc pe învățatul domn.
Ce nu se pipăie, vă este foarte depărtat.
Ce nu cuprindeți, vă lipsește chiar cu totul.
Ce-n calcule nu intră, nu-i adevărat.
Ce voi nu cântăriți, e fără greutate.[^94]
Moneda, care voi n-o bateți, n-are preț.

[^94]: Aici Mefistofel, ca și Goethe, de altfel, este un adversar al teoriilor „mecaniciste“, dar printr-o interpretare într-adins nepotrivită îl prezintă pe cancelar ca pe un adept al acestor teorii; în realitate, cancelarul este un exponent al modului de a gândi teologic, medieval.

ÎMPĂRATUL

Numai cu-atâta lipsurile noastre, din păcate,
N-au dispărut. Ți-e acru rodul, pădureț!
M-am săturat de necurmatul „cum“ și „dacă“.
Lipsește banul! Fă-o cumva, să se facă!

MEFISTOFEL

Fac ce doriți și chiar mai mult.
Ușor ar fi, dacă ușorul n-ar fi greu.
Ceea ce vrem, există. M-ascultați.
Dar e nevoie și de arta de-a obține.
Gândiți puțin și cumpăniți-o bine:
Da, cumpăniți, că-n vremuri de urgie,
Când seminții de oameni potopiră țară și popor,
Atâți au fost acei ce-și îngropară
Comorile, ca să le scape de noian cutropitor.
Așa a fost prin vremile romane
Și tot așa prin alte vremi apuse.
Comori sunt pretutindenea în țarină adâncă.
E-al împăratului pământul,
Deci și comorile ascunse.

VISTIERNICUL

Nebunul măscărici ne-a lămurit de-a fir a păr.
Un drept al împăratului e-acesta-ntr-adevăr.

CANCELARUL

Vă-ntinde necuratul aurii capcane,
Vă ispitește strâmb, cu lucruri vane.

MAREȘALUL PALATULUI

La curte de-ar aduce, după plac, prosperitate,
Aș vrea să n-am de tot dreptate.

MARELE SPĂTAR

Bufonul e isteț, promite ce ne place.
De i se dă, soldatul nu întreabă datul dintru ce se face.

MEFISTOFEL

Mă rog, dacă ați crede că vă-nșel,
Aci e Astrologul, întrebați-mi-l pe el!
El vede-n cruguri cum e casa, cum e ora.[^95]
Să spună numai cum se-nfățișează aurora!

[^95]: După părerea astrologilor, horoscopul se împarte în douăsprezece case sau triunghiuri.

MURMURUL MULȚIMII

Sunt doi vicleni – ce bine se-nțeleg!
Un măscărici și un fantast se dau pe lângă tron.
Ce cântec vechi și răsuflat!
De cântă unul, celălalt ține ison.

ASTROLOGUL *vorbește, Mefistofel îi șoptește*

E aur Soarele și lamură curată.[^96]
Mercur, știutul sol, slujește pe simbrie.
Domnița Venus v-a-ncercat pe toți,
Privindu-vă prea dulce, cum se știe.
Capricioasă trece Luna castă.
V-amenință, deși n-apare, Marte.
Iar Jupiter rămâne-n frumusețe.
Saturn e mare, pentru ochi însă departe.
Sub chipu-i de metal[^97] nu-l prea cinstim.
E mic la preț, greu la cântar.
Cu Soarele când Luna se-nsoțește,
Și cu argintul aurul, seninătatea vine-n dar.
Ce mai rămâne, repede se dobândește.
Palate și grădini, și sâni, frumoase fețe,
Acestea toate ni le dă-nvățatul domn,
În stare singur cu atâtea să răsfețe.

[^96]: Astrologul desfășoară un horoscop și face preziceri după configurația Soarelui, a Lunii și a planetelor.

[^97]: După părerea astrologilor, metalul saturnian ar fi plumbul.

ÎMPĂRATUL

Aș asculta mereu, că toate-s bune,
Dar nu mă-nduplecă ce spune.

MURMURUL

La ce ajută aste paie îmblătite?
Cu zodiacul și-alchimia
Ne-am amăgit destul. N-avem nădejde.
Un flușturatic să ne-aducă bucuria?

MEFISTOFEL

Cum cască gura-n preajmă stând!
Dar spusele n-au crezământ.
E drept că se mai flecărește despre mătrăgună
Și despre cânii negri
Chemați comoara s-o păzească.[^98]
Dar în zădar fac unii glumă,
Și în zădar se osândește vraja!
Se-ntâmplă totuși să te gâdile la talpă
Și pasul sigur uneori să poticnească.
Atunci simțiți efectul tainic,
Lucrarea veșnicei naturi sub glie,
Se furișează-n sus puterea vie.
Când astfel vă înțeapă-n mădulare,
Când straniu vă îndeamnă locul,
Luați cu hotărâre târnăcopul,
Comoara e ascunsă sub picioare![^99]

[^98]: Mefistofel este aici un apologet de circumstanță al superstițiilor în legătură cu locurile unde s-ar găsi comori.

[^99]: În secolul al XVIII-lea se făcea mare caz de „dibuirea“ metalelor (ascunse în pământ) de către oameni care își atribuiau puteri senzitive deosebite.

MURMURUL

Simt în picior un greu de plumb,
Un junghi în braț. Asta-i podagră.
În degetul cel mare mă furnică,
Mă doare-n stânga spata-ntreagă.
După asemeni semne-aici ar fi
Cel mai bogat ținut de bogății.

ÎMPĂRATUL

În grab-acu, căci nu ne scapi.
Să-ți pui cuvântul mincinos la încercare.
Arată-ne ce scoți, pe unde sapi.
Arată-mi locurile nobile și rare!
Punându-mi spada, sceptrul la o parte,
Aș ajuta și eu lucrând, dar, dacă minți,
La dracu’ te trimit și mai departe.

MEFISTOFEL

Un drum și chiar mai multe pân-acolo
Cunosc și știu. Vreau însă să vestesc
Câte fără stăpân pe sub pământuri se găsesc.
Țăranul, care-și ară brazda,
Ridică-un vas odat’ cu glia.
El caută în zid de lut salpetru.[^100] Bucuria
Și spaima i-o ghiciți, când vede
Că-n mână ține aur.
Ce bolți se cade să dărâme,
Prin ce prăpăstii, și prin care sân
De munte trebuie să-și taie drum
Căutătorul de comori, ca printr-un alt tărâm!
În beciuri largi, închise din vechime,
El vede rânduri-rânduri de tipsii
Și cane, cupe, blide aurii.
Paharele stau șiruri, cu rubine,
Și dacă vrea să bea
O băutură veche e alăturea.
Ah, doagele de lemn de mult au putrezit,
Dar vinul își făcu o altă bute
Din propria sa piatră, tare ca un zid.
Esențele unor atare vinuri îndelung păstrate
Și aurul și-atâtea nestemate
Stau învălite-n adâncimi de noapte.
Fără mâhnire cerceteaz-aicea înțeleptul.
A cerceta și a cunoaște la lumina zilei e un fleac,
Misterele adevărate-n întuneric zac.

[^100]: Țăranii aveau obiceiul să scoată salpetru din ziduri vechi, pătrunse de igrasie, și apoi să-l dea vitelor.

ÎMPĂRATUL

Pe-acelea ți le las. Ce-i sumbru nu aduce bucurie.
Ce-i prețios, s-apară-n zi deplină.
Pe cel viclean cine-l cunoaște-n noapte?
În beznă vacile sunt negre, mâța e surie.
Urcioarele de jos, de aur pline,
Cu plugul tău tu scoate-le-n lumină!

MEFISTOFEL

Ia sapa singur și lopata.
Prin lucrul țărănesc devii mai mare
Și-o ciurdă de viței de aur
Vedea-vei cum din lut răsare.
Atunci cu încântare, fără șovăire,
Te poți împodobi pe tine, pe iubita ta.
O piatră scumpă întregește, prin lucire,
Atât frumsețea cât și maiestatea.

ÎMPĂRATUL

Îndată, fără-ntârziere!

ASTROLOGUL *ca mai sus*

Stăpâne, înfrânează poftă și dorință.
Întâi spectacolul mascat se cere!
De țintă nu ne-apropie nici grabă, nici împrăștiere.
Să ne-adunăm întâi spre pocăință.
Să ne învrednicim de cele ce sunt jos
Dintâi – prin lămurire – aici, deasupra, cu folos.
Cine vrea binele devină-ntâi el însuși bun.
O bucurie cine vrea, să-și potolească sângele nebun.
Cel ce dorește vinuri, struguri copți să tescuiască.
Cel ce minuni așteaptă, mai întâi credința să-și sporească!

ÎMPĂRATUL

Să ne petrecem timpul, deci, c-un val

De veselie! Vine Miercurea Cenușii[^101],

Și în răstimp deschidem aripile ușii,
Sărbătorind sălbăticii de carnaval.

[^101]: *Miercurea Cenușii* (în latinește: *Feria quarta cinerum*) – sărbătoare catolică, când preotul presară cenușă pe creștetele credincioșilor.

*Trompete. Ies.*

MEFISTOFEL

Înaintăm mereu cu stângul și cu dreptul.
Cum se înlănțuie norocul, vrednicia,
Nu prind de veste niciodat’ nebunii.
Dac-ar obține piatra, zis-a-nțelepciunii,
Desigur pietrei i-ar lipsi-nțeleptul.

