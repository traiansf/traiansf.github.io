#### PALAT

*Grădină vastă, canal lung și drept.*

Faust, *foarte bătrân, gânditor.*

LYNCEUS, PAZNICUL TURNULUI *prin tubul de vorbit*

Apune soarele, corăbii
Pătrund în port, trăgând la mal.
O mare barcă e pe cale
De-a ne ajunge pe canal;
Un fâlfâit de stegulețe,
Catargul drept, urmat de plută.
Acum în ora ta supremă
O fericire te salută!

*Clopotul sună pe dună.*

FAUST *tresărind, enervat*

Ce dangăt blestemat! Auzul
Iar mi-l rănește. E-o rușine.
Împărăția mea e nesfârșită,
Dar neplăcerea-i lângă mine.
Prin dangăt mi se amintește
Că stăpânirea mea cea largă
Nu-i fără pată, nu-i întreagă,
Că dâmbul teilor, căsuța,
Grădina și bisericuța
Nu-s ale mele, sunt străine.
Un spin în ochi, în tălpi un spine.
O, dacă n-aș mai fi pe-aici!
Ce silă-mi fac umbre vecine!

PAZNICUL TURNULUI *ca mai sus*

Cum vine cu vântrele barca
Prin proaspăt vânt tot mai aproape!
De saci, de lăzi doldora, plină,
În lunecare, turn pe ape.

*O barcă strălucitoare, încărcată, claie peste grămadă și din belșug, cu produse din ținuturi depărtate ale lumii.*

Mefistofel *și* Cei Trei Puternici.

COR

Aici coboară
Om cu om.
Noroc, stăpâne
Și patron!

*Ei coboară, produsele sunt descărcate pe uscat.*

MEFISTOFEL

Destoinici ne-ncercarăm, om și om,
Și veseli suntem, de ne laudă un patron.
Umblarăm mult, facem raport:
Plecarăm cu corăbii două,
Cu douăzeci suntem în port.
Isprava a-ntrecut orice măsură,
Se vede după-ncărcătură.
Pe mare spiritul o ia haihui,
Și-n libertate frâne nu-ți mai pui.
Și rod aduce lovitura, ca de sabie,
Când pescuind mai prinzi și o corabie.
De ai în stăpânire trei,
Agăți și-a patra, oricând vrei.
Celei de-a cincea-i merge prost:
Fără vreun drept, de ea-ți faci rost.
De prinzi ceva-n puterea ta,
De căi, mijloàce, nu-ntreba.
Război, negoț, piraterie,
Treime sunt, precum se știe.

CEI TREI PUTERNICI

Nici mulțumire, nici salut!
Și nici o laudă, bucurie!
E ca și cum stăpânului
I-am fi adus o scârnăvie.
Ce față lată
Și-ngrețoșată!
Regescul bun
Nu-i place nicidecum.

MEFISTOFEL

Nu așteptați
Altă răsplată,
Când voi vă luarăți
Partea toată.

CEI TREI PUTERNICI

Ce am luat
Ajunse doar pentr-o măsea.
Din bogăție
Parte egală toți am vrea.

MEFISTOFEL

Prin săli pe sus
Dintâi așezați
Scumpeturile toate,
Și așteptați.
Când va veni să-și vadă
Scumpa grămadă,
Va cumpăni,
Încet, discret
Va socoti,
Nu s-a zgârci,
Ci flotei îi va da
Zaifet după banchet.
De cârdul[^297] care mâne vine,
Mă îngrijesc cum se cuvine.

[^297]: *Cârdul* – corăbiile.

*Încărcătura e cărată de Cei Trei Puternici.*

MEFISTOFEL *către Faust*

Cu frunte gravă și privire sumbră
Iei cunoștință de-un noroc sublim,
Înțelepciunea ta e-ncoronată,
Cu țărmul marea e-mpăcată,
Și de la malul, ce ni-i dat să-l bănuim,
Corăbii pleacă-n larg, catarg după catarg.
O vorbă dacă spui aice în palat,
Cu două brațe lumea ai îmbrățișat.
De-aice se făcuse începutul,
Aici se ridică baraca cea dintâi,
C-un șanț se zgâriase lutul,
Pe unda lui azi luntrea poți s-o mâi.
Și mintea ta, și osteneala lor crescândă,
Au scos din mare și uscat dobândă.
De-aici…

FAUST

Ce blestemat cuvânt!
E tocmai ce-mi sugrumă orice gând.
Junghi după junghi în inimă-mi împlântă
Acest aici, cu neputință de-ndurat.
Și dac-o spun, m-am rușinat.
Bătrânii-ar trebui de sus să plece.
Sălaș sub teii lor aș vrea anume;
Puținii pomi ce nu-s ai mei
Îmi strică tot, moșia-lume.
Acolo sus voiam, din ram în ram,
Schele să fac, priveliște să am,
Și ochiului o zare să-i deschid,
C-o singură privire să cuprind
Tot ce făcui, această operă măiastră,
Să-nsuflețesc cu îndrumarea mea isteață
Loc câștigat, unde noroade se răsfață.
Lovit mă văd de mare chin,
Lipsa simțind în bogăție,
Iar clopotul sunând, a teilor mireasmă,
Biserică și criptă îmi sunt mie.
Voința mea cu largu-i câmp
Se frânge-aici-n nisip, pe dâmb.
Din toate astea cum mai ies?
Un clopot sună, furia-mi dă ghes.

MEFISTOFEL

Era de așteptat, ca un necaz
Esențial să-ți facă fiere.
Nu mă mai mir. Oricărei nobile urechi
Ăst dangăt îi repugnă cu putere.
Și blestematul bing-bing-bang,
Seninul cer înnegurând,
S-amestecă în orice întâmplare,
De la botez și până la înmormântare.
S-ar zice că-ntre bang și bing
Viața-ar fi un vis nătâng.

FAUST

Împotrivirea și-ncăpățânarea
Scad și câștigul cel mai strălucit,
Încât fără de voie trebuie să obosești
De-a mai urma dreptatea nesfârșit.

MEFISTOFEL

Dar cum te lași întruna stingherit?
Colonizezi – și-ai isprăvit.

FAUST

Vă duceți, faceți-i să iasă –
Cunoști moșia frumușică
Pentru bătrâni de mine-aleasă.

MEFISTOFEL

Îi iau, și îi așez în altă parte.
Ce vorbă e, dacă le place.
Și după silnicia îndurată
Frumsețea locului o să-i împace.

*Fluieră strident.* Cei Trei Puternici *vin.*

MEFISTOFEL

Veniți, cum domnul porunci,
Și mâine un banchet va fi.

CEI TREI

Bătrânul domn rău ne primi.
Banchetul însă ne-a prii.

*Pleacă.*

MEFISTOFEL

Se-ntâmpl’ aici, ce altădat’
Și lui Nabot în vie i s-a întâmplat. (Regum I, 21)[^298]

[^298]: Aluzie la o întâmplare povestită în Cartea întâi a Împăraților, 21, potrivit căreia regele Ahab și-a însușit via lui Nabot, săvârșind o crimă.


