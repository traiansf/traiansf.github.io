ELENA

Mi-e-ngăduit să presupun că doar
Ca o-ncercare cinstea îmi acorzi
De-a judeca precum o doamnă-aci,
Și astfel datoria cea dintâi
Mi-o împlinesc, pe-nvinuit s-ascult.

LYNCEUS[^256] – *paznicul turnului*

[^256]: *Lynceus* – personaj cunoscut din legenda argonauților, la a căror călătorie a luat parte. Lynceus avea ochi atât de ageri, că vedea și prin pământ. Lynceus, paznicul turnului din *Faust*, seamănă cu legendarul Lynceus prin puterea ochilor săi.

Să-ngenunchi, cum se cuvine,
Adorare simt în fața
Ta, femeie minunată.
Dă-mi tu moartea, dă-mi viața!
Așteptând lumina zilei
Și privind spre răsărit.
Soarele ca prin miracol
Dinspre sud a răsărit.
Îmi atrase într-acolo
Ochi, privire, pentru ca
Cer să nu mai văd, pământuri,
Doar lumina, doar pe ea.
Am privire dăruită
Cum în codri numai linxul,
Dar acum ce greutate
Să înlătur ceața, visul.
Dibuiesc la întâmplare
Ziduri, turn și porți închise.
Neguri pier, pe când în față
O zeiță îmi ieșise.
Întorcând spre ea privirea
Am băut lucirea blândă,
Frumusețea orbitoare
M-a orbit mereu crescândă.
Am uitat de datorie;
Paznic, n-am suflat în corn,
Cu rugare de osândă
Spre frumsețea ta mă-ntorn.

ELENA

Ce rău făcui! Eu însă n-am
Să-l pedepsesc. Vai mie! Nenoroc
Mă urmărește pretutindenea,
Bărbații-nebunesc de vraja mea,
De la nimic ei înapoi nu dau.
Și fură, luptă și seduc. Din loc
În loc mutându-mă, m-au rătăcit
Eroi și zei, și demoni, semizei.
Am încurcat al lumii fir, peste
Năpaste altele îngrămădind.
Dă libertate bietului nebun
Lovit de zei, destul de încercat.

FAUST

Mirat, regină, văd pe-aceea ce
Țintise, și aici pe cel atins.
Văd arcul ce săgeată a trimis
Și văd rănitul. Și acum săgeți
După săgeți mă nimeresc. Zboară
Săgeți înaripate prin castel.
Puterea unde mi-i? Rebeli tu faci
Din credincioșii mei cei mai supuși.
De-acuma s-ar putea ca oastea mea
S-asculte de femeia ce-a învins.
Și mie ce-mi rămâne alt, decât
Să mă predau cu tot ce-a fost al meu?
Mă-nchin, dă-mi voie, liber și fidel,
Să recunosc în tine doamna ce,
Doar apărând, o țară-a câștigat.

LYNCEUS *cu o ladă, și bărbați care aduc altele*

Mă vezi, regină, înapoi!
Bogatul să cerșească vrea
Privirea ta; sărac, bogat,
Eu stau acum în fața ta.
Ce-am fost cândva? Ce sunt acum?
Ce-i de dorit? Ce-i de făcut?
La ce ajută ageri ochi?
Prin tronul tău n-au străbătut.
Venirăm noi din răsărit,
Apusu-ntreg era în joc.
Norod cumplit, înviforat,
Înaintam din loc în loc.
Căzuse unul, altul sta,
Cu lance-al treilea venea,
Simțea tăria însutit,
În moarte mii s-au risipit.
Cu iureș înainte-am dat,
Eram stăpâni sub cerul larg,
Pe unde am domnit o zi,
Altul ca mâne jefui.
În grabă numai ne uitam.
Femei frumoase ne luam.
Și prins-am tauri ce mugeau,
Și caii toți cu noi veneau.
Eu cu plăcere iscodeam,
Și ce-i mai rar îmi dibuiam.
Dar ceea ce se întâmpla
Să aibă și-altul, nu-mi plăcea.
Eram pe urme de comori
Cu ochii doar de-atâtea ori.
Vedeam în buzunări deplin,
Vedeam adânc în orice scrin.
Grămezi de aur am cuprins,
Și nestemate într-adins.
Smaragdul doar e vrednic ca
Să înverzească-n lumea ta.
Își cată locul – să-l ascund? –
Mărgăritarul din străfund.
Se sting sfios rubine dragi
Lângă roșața din obraji.
Magnifice comori eu pun
În fața ta cu zel nebun,
Adusă e, acum aci
Recolta-atâtor bătălii.
Atâtea lăzi adun aci,
Cu ferecate avuții.
Îngăduie să te-nsoțesc,
Să-ți umplu bolți, nu mă feresc.
Abia că te-ai urcat pe tron,
Și slugi s-apleacă, om și om,
Belșug și minte, și puteri
În fața unicei femei.
Și cele strânse pe pământ
Acuma ale tale sunt.
Credeam că e belșug măreț,
Acuma văd că n-are preț.
Pierit-a ce al meu a fost
Și n-are preț, și n-are rost.
Redă-i tu cu privirea ta
Valoarea-ntreagă, ce-o avea.

FAUST

Acest balast cu vitejie câștigat
Să-l duci de-aci, nici lăudat și nici mustrat.
Că totul ce-n cetate e, e-al ei acum.
A-i oferi ceva din toate nu prea are înțeles.
Te du mai bine și comori peste comori
Îngrămădește, să ridici sublimul chip
Al strălucirii nevăzute. Bolțile
Lucească precum cerul, proaspăt paradis
De viață fără viață-n grabă ’nalțe-se.
Pre-ntâmpinându-i pașii, înflorind, covor
Lângă covor să se desfacă; talpa ei
Să întâlnească blând tărâm, iar ochii ei
Divini doar cele mai înalte străluciri.

LYNCEUS

E puțin ce-ați poruncit.
Pentru slugă e un joc,
Căci frumsețea va domni
Peste bunuri și noroc.
Oastea toată s-a-mblânzit,
Spadele ni s-au tocit.
Lângă-aceea ce ne-a-nvins
Chiar și soarele s-a stins.
Față de obrazul ei
Totu-i gol, fără temei.

*Pleacă.*

ELENA *către Faust*

Nerăbdătoare sunt de a-ți vorbi,
Dar lângă mine vino. Locul gol
Te cheamă, și-mi asigură pe-al meu.

FAUST

Mă-nchin fidel, dar numa-ngenunchind
Să-ți placă-aceasta, doamnă! Mâna ce
La tine mă ridică, voie dă-mi
Să ți-o sărut, și întărește-mă
Ca domn, pe lângă tine-n țara ta,
Adorator în mine câștigând,
Un servitor și paznic deodat’.

ELENA

Minuni atâtea văd și-ascult, mă uit.
Mirări mă iau și multe-aș întreba.
Dar să mă-nveți de ce cuvântul spus
De omu-acesta într-atâta de ciudat
Și prietenos suna? Se potrivea un ton
Cu altul; vorba prinsă în auz
Urmată-a fost mângâitor de alta.[^257]

[^257]: Elena remarcă în vorbirea lui Lynceus „rimele”; aceasta era pentru ea o mare noutate. Elena ia astfel contact cu poezia nouă, menită a exprima stări sufletești de natură „romantică”.

FAUST

De-ți place la noroadele acestea graiul,
Cântarea lor te va-ncânta de-asemeni,
Căci mulțumește-adânc auzul, sufletul.
Dar e mai potrivit s-o încercăm numaidecât,
În dialog se-nființează de la sine.

ELENA

Spune-mi cum voi vorbi și eu frumos?

FAUST

De vine de la inimă,-i ușor.
Și dacă pieptul se topește-n dor,
Întrebi ce alții simt –

ELENA

în pieptul lor.

FAUST

Și nu mai căutăm alt timp, alt loc.
Clipa de față-i –

ELENA

fericire și noroc.

FAUST

Dobândă și belșug, comoară-i ea.
Și chezășia este –

ELENA

mâna mea.

CORUL

Cine va lua de rău domniței
Că favoarea prietenească
Castelanului arată?
Căci, mărturisiți, noi toate
Suntem, cum ades, captive,
De când jalnic Ilios căzut-a,
De când suntem în cutreier
Labirintic fără capăt.
Căci femeile-ncercate
De iubirea bărbătească
Nu mai sunt alegătoare,
Dar oricum cunoscătoare.
La ciobani cu păr de aur,
Și la fauni cu țepe-n barbă
Ele dau același drept
Peste coapsele ca unda.
Mai aproape ei acuma
Stau lipiți unul de altul, umăr
Lângă umăr și genunchi lângă genunchi,
Mână-n mână ei se
Leagănă pe tron,
Pe splendoarea pernelor.
Maiestatea își permite
Bucuria să-și arate
Și răsfățul chiar în fața
Multului popor.

ELENA

Mă simt de parcă n-aș fi pe pământ,
Și totuși sunt aici, aicea sunt!

FAUST

De-abia respir, se-oprește vorba-n piept,
E-un vis adânc, să nu mă mai deștept.

ELENA

De mult trecută, totuși nouă-mi par,
Întrețesuți, ne suntem dar și dar.

FAUST

O datorie-i să trăiești, noroc,
Cum altul nu-i, de-ar fi o clipă chiar.

PHORKIAS *intrând violent*

Descifreze-abecedare
De iubire, cu zăbavă,
Cel ce pentru gângureală
Timp în aste locuri are.
Nu simțiți o vremuire?
Trâmbiți răsunând departe?
O primejdie-i aproape.
Mènelas vine cu moarte,
Cu norod și vă desparte.
Pregătiți-vă de luptă!
Vin ostași cu pașii grei.
Mutilat ca Deiphobus
Fi-vei tu pentru femei.
Risipește-le pe-aceste,
Vine craiul la altar,
Dă cu barda în neveste.

FAUST

Ne tulburi insolent! O larmă fără sens
Nu-mi place însă nici în primejdie.
Pe-un sol frumos îl urâțește-o veste rea.
Tu, hâda, e firesc solie rea s-aduci.
De astă dată însă zgudui aerul
Cu goala-ți răsuflare. Nu-i primejdie,
Și dac-ar fi, numai zgomot în deșert.

*Semnale, explozii de pe turnuri, trompete, muzică războinică. Un marș zgomotos de oști.*

FAUST

Lângă femei s-adună-ndată
În cerc nedespărțiți eroi:
E vrednic de a lor favoare,
Cel ce le apără ca noi.

*Către căpeteniile de oaste, care ies din coloane și vin în față.*

Cu furie strâns stăpânită
Triumf vă este hărăzit.
Voi, june flori din miazănoapte,
Și voi, puteri din răsărit.
În zale strânși, bătuți de fulger,
Ostașii-mpărății zdrobind,
Ei trec, cutremurând pământul,
S-aude-n urmă, durduind.
La Pylos am atins uscatul,
Bătrânul Nestor[^258] nu mai e,
Dar sfarmă oastea fără frâne
Pe cei conduși de regele.
Grăbit Mènelas de la ziduri
O ia spre mare înapoi,
Pândeasc-acolo cum îi place
Jefuitorului de soi.
Crăiasa Spartei poruncește
Să vă salut în plin război,
Să-i puneți valea la picioare,
Dobândă veți avea și voi.
Germane, tu, aceste golfuri
Le apără cu zid și scut,
Achaia[^259] cu prăpăstii multe
În cale ți s-a așternut.
O ia spre Elis oastea francă,
Saxonii la Messena vin,
În Argolis normanu-și face
Măreț așezământ deplin.
Sălășlui-va fiecare
Gospodărindu-se viteaz.
Din Sparta va domni regina
Peste voi toți cu gândul treaz.
Se va-ngriji ca bunăstare
S-aveți în țară orișicând.
Cu-ncredere la ea vă duceți,
Lumini, dreptate, căutând.

[^258]: *Nestor* a luat parte, foarte bătrân, la războiul troian. În *Iliada* el este sfătuitorul, devenind proverbial pentru înțelepciunea sa.

[^259]: Goethe știa că o ceată de cruciați, aventurieri dornici de pradă, a întemeiat în anul 1207 în Pelopones, sub conducerea lui Gottfried de Villehardouin, un principat de tip feudal, numit Achaia.

*Faust coboară, căpeteniile se strâng în cerc în jurul lui pentru a primi porunci și rânduieli amănunțite.*

CORUL

Cea mai frumoasă, cine-o dorește,
Să cate destoinic
Arme s-adune, înțelepțește,
Că lingușind dobândi pe pământ
Splendoarea cea mai înaltă.
Dar stăpânire nu are în pace,
Viclenii încearcă cutezători,
De-asemeni tâlhari să i-o răpească.
Grijă el aibă să-mpiedice-aceasta!
Și laudă-i aduc,
Că viteaz și isteț se-nsoți
Cu cei mai puternici,
La orișice semn de el ascultând.
Poruncile sale, ei credincioși
Le-mplinesc, foloase având,
Și dar – mulțumire domnească,
Spre gloria mare a tuturor.
Dar cine răpire va îndrăzni,
Când el e stăpânul puternic?
A lui este ea, să fie a lui,
Încuviințată îi este de noi,
Ea, ce-i cuprinsă-ntre ziduri de piatră,
Și încă o dată-ntre ziduri de oaste.

FAUST

Sunt mari aceste multe daruri
Ce fiecare le primi.
C-o țară plece fiecare,
În mijloc noi vom sta aci.
La-ntrecere ei apăra-vor
Peloponesul înadins,
Ce-n ape ca un ram de munte
Al Europei s-a întins.
Această țară, ce atâtea
Noroade-a fericit pe rând,
Să fie a reginei mele,
Ce se trezi aci pe când,
În zvonul papurii din apă,
Ea din găoace a ieșit,
Și cu lumina ei vederea
Măreței mume a orbit.[^260]
Spre tine-ntoarsă, țara-aceasta
Îmbie floare azi ca ieri;
E-al tău pământul, tot rotundul,
Dar patria să ți-o preferi.
De-ndură creștetul de munte
Săgeata rece-a soarelui,
Ajunge să-nverzească stânca
Și țapu-și are hrana lui.
Izvoare sar și râuri cad, unite,
Prăpăstii și pripoare înverzesc,
În plaiul larg pe sute de colnice,
Valuri de lână, turme se ivesc.
Cornute-n pâlcuri, cu luare-aminte
Înaintează pân’ la margine de-abis;
Un adăpost așteaptă pretutindeni,
Sute de peșteri gura și-au deschis.
Le poartă grijă Pan; și nimfele vieții
Prin locuri proaspete sălaș își fac;
Cu doru-n crengi, spre regiuni supreme,
Se-nalță-nghesuindu-se copac peste copac.
Sunt codri vechi! Stejarul, în puternicie,
Poartă în fiecare ram câte un veac.
Arțarul, sarcina de seve
Și-o urcă-n foi, prin brațele ce se desfac.
Matern, în umbra plină, izvorăște
Lapte domol pentru copii și miei.
Și poama nu-i departe, și nici pânea-n șesuri,
Și mierea picură din scorbura de tei.
Ereditar e-aici belșugul,
Senin obrazul, rostul roditor.
Și fiecare-i mulțumit de sănătate,
Și-n felul său: nemuritor.
În zi curată pruncul se dezvoltă,
Ca tată să devină pe pământ.
Mirați ne punem întrebarea:
Sunt zei? Sau numai oameni sunt?
Chip de cioban avu Apollo,
Că unul mai frumos îi semăna.
Unde natura stăpânește-n puritate
Lume cu lume s-ar îmbrățișa.
S-așază lângă ea.
Trecutu-ntindă-se în urmă,
Înfăptuirea izbuti;
Descinsă din suprema zeitate,
Tu-ntâiei lumi îi aparții.
În jurul veșnicei juneți a tale
Cetatea nu-și închidă poarta.
Ne mai așteaptă-n dăinuire
Arcadia pe lângă Sparta.
Să locuiești în fericire,
Așa îți bate-acum sorocul.
Se schimbă-n chioșc bolta și tronul,
Arcadic fie-ne norocul!

[^260]: Aluzie la Leda, mama Elenei.
