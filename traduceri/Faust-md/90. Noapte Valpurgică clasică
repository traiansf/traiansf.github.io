#### NOAPTE VALPURGICĂ CLASICĂ[^152] - CÂMPIILE PHARSALICE[^153]

[^152]: Noaptea valpurgică clasică reprezintă, prin aparițiile și peripețiile ei, drumul lui Faust către Elena.

[^153]: *Câmpiile pharsalice* – câmpiile de la Pharsalus, în Grecia, unde a avut loc bătălia hotărâtoare dintre Caesar și Pompeius (48 î.Hr.).

*Întuneric.*

ERICHTO[^154]

[^154]: *Erichto* – o vrăjitoare, care în epopeea lui Lucan (*Pharsalia*) este întrebată cine va învinge în bătălia istorică dintre Caesar și Pompeius.

În noapte la serbare ca și alte dăți,
Apar întunecată eu, Erichto, eu,
Urâtă nu, precum poeți mișei peste
Măsură mă bârfesc… Ei niciodată nu
Sfârșesc cu lauda, sau dojana… Albită
De valul corturilor iată valea-n larg
Ca un ecou al celei mai grozave nopți.
De câte ori s-a repetat! S-a repeta
În veci… Nu-ngăduie nici unul celuilalt
Împărăția, nimeni n-o îngăduie
Aceluia ce cu putere-o cuceri.
Cel ce pe sine nu se poate stăpâni
Ce bucuros ar vrea să stăpânească pe vecin.
Aici încă o pildă mare datu-s-a:
Puterea cum se-opune uneia mai mari,
Cu ale libertății flori se risipesc,
Cum laurul cuprinde cap de-nvingător.
Aici Pompei visa trecute măreții,
Și Cezar se uita la limba cumpenei
Atent. Și știe lumea cine-a izbândit.
De veghe flăcările roșii pâlpâie,
Stârnind reflexe-n sângele din plin vărsat.
Atinse de-ale nopții stranii străluciri,
S-adună umbrele legendelor grecești.
Pe lângă focuri multe, lămurindu-se,
Stau fabuloase-alcătuiri din zile vechi…
Se-nalță luna ne-mplinită, însă, viu
Lucind, se-mprăștie domoalele lumini.
Pier corturi ca părerea în albastrul foc.
Deasupra mea neașteptat un meteor,
Ce unei sfere pare-a-i da lumină.
Adulmec viață. Nu mi se cuvine să
M-apropiu de cei vii, cărora le-aș putea strica.
Nu mi-ar aduce vreun folos, ci numai faimă rea.
De sus luminile coboară. Mă retrag.

*Pleacă.*

Călători *prin văzduh, de sus.*

HOMUNCULUS

Să mai zbor în cerc o dată
Peste flăcări și abisuri;
Ce aspecte de nălucă!
Parcă valea are visuri.

MEFISTOFEL

Când strigoii jos în vale
Eu îi văd cu chip de groază,
Cum erau și-n miazănoapte,
Mă simt și aici acasă.

HOMUNCULUS

Iată o strigoaică-naltă
Cu pași mari în fața noastră!

MEFISTOFEL

S-ar părea că-i este teamă;
Ne-a văzut prin zare-albastră.

HOMUNCULUS

Las-o-n pace! Cavalerul
Pune-l jos fără de veste,
Ca viața să-i revină,
Căci o caută-n poveste.

FAUST *atingând pământul*

Ea unde-i?

HOMUNCULUS

Un răspuns noi nu am ști,
Dar s-ar putea să iscodim prin preajmă.
În grabă, înainte de-a se face zi,
Să dibuiești pe lângă focuri fără seamă.
Cel ce la mume a-ndrăznit să meargă
N-are de ce să se mai teamă.

MEFISTOFEL

Îmi voi avea, se pare, și eu partea.
Dar nu aș ști alt sfat mai bun!
Prin focuri propria sa aventură
Să și-o încerce fiecare. Și mai spun:
Ca să ne regăsim uniți apoi,
Micuțule, sunând, tu luminează-ne la amândoi.

HOMUNCULUS

Așa voi fulgera și voi suna.

*Sticla răsună și luminează puternic.*

Și-acum spre minunate fapte noi!

FAUST *singur*

Ea unde-i? – Nu mai întreba mereu…
De nu e glia, care o purta,
De nu e unda, ce-o întâmpina,
E totuși aerul, ce graiul i-l vorbea.
Printr-o minune-n țara greacă am ajuns.
Simții numaidecât pământul, visul meu,
Și adormit, un spirit proaspăt m-a pătruns.
Astfel aicea stau, prin suflet un Anteu[^155].
Ăst labirint de flăcări, dacă-l iscodesc,
Cele mai rare ciudățenii laolaltă le găsesc.

[^155]: *Anteu* – în mitologia greacă, un uriaș, fiu al lui Poseidon și al Geei, zeița pământului. Se povestește despre el că în luptele sale cu vrăjmașii prindea noi puteri ori de câte ori atingea pământul.

*Se depărtează.*
