#### SALA CAVALERILOR

*Lumină adumbrită.*

Împăratul *și* curtea *au intrat.*

CRAINICUL

Vechea mea slujbă de-a vesti ce se petrece
Mi-e stânjenită de prezența tainică
A unor duhuri. În zadar încerci a lămuri
Înlănțuirea încurcată printr-o trainică
Și de-nțeles întemeiere. Jilțuri sunt la îndemână.
Stă împăratul chiar în fața marelui perete,
De unde după plac poate privi,
Desfășurându-se prin vremi, mărețe bătălii.
Stăpânul domn și toți ai curții sunt aci.
Rânduri de bănci sunt colo mai în fund.
Înfiorat de straniul ceas, el, cel iubit,
Un dulce loc lângă iubită și-a găsit.
Și-acum, când toți se așezară,
Noi suntem gata. Spiritele pot veni.

*Trâmbițe.*

ASTROLOGUL

Înceapă drama fără-ntârziere!
Așa-i porunca. Voi, pereți, în lături! Loc!
Să nu ne-mpiedice nimic. Magia ne ajută.
Covoarele dispar. Sunt mistuite ca de foc.
Înalt perete se despică, și se-ntoarce-apoi, oprind.
Un vast teatru pare-a se deschide.
Răsfrângeri luminează din firide.
Pe scenă iată-mă urcând.

MEFISTOFEL *ivindu-se din cutia suflerului*

De-aci apar ca să obțin favoarea tuturor.
Suflarea este arta diavolului-orator.

*Către astrolog.*

Tu zodier, ce tactul îl cunoști, al stelelor,
Îmi vei pricepe șoapta prea ușor.

ASTROLOGUL

Miraculos apare-aci vederii
Un templu, întrupând severitatea.
Asemeni lui Atlas[^137], care pe umeri
Purta odată cerul cu văzduhul,
Columne se înșiruie ca să le numeri.
Sunt îndestul de vajnice să poarte greutatea.

[^137]: *Atlas* – personaj mitologic, unul din titani, care, luând parte la războiul titanilor îm potriva lui Zeus, a fost condamnat de acesta să poarte bolta cerească pe umerii săi.

ARHITECTUL

Antic, desigur, este templul.
N-aș ști să-l preaslăvesc anume.
E mai curând greoi, aș spune.
Pilaștri zvelți, ce năzuie spre infinit,
Mi-s dragi, că-nalță duhul,
Săgetător spre ogival zenit.

ASTROLOGUL

Ăst ceas încuviințat de stele
Evlavioși luați-l în primire.
Cuvântul magic lege rațiunea!
Dar liberă să fie-a voastră-nchipuire.
Vedeți de-ndată, ce doreați așa de mult.
Cu neputință e, și totuși de crezut.

Faust *urcă, de cealaltă parte, pe scenă.*

ASTROLOGUL

Un minunat bărbat, în preoțesc veșmânt,
Va-ndeplini ce cu încredere a început.
Se-nalță un triped, cu el, din tainic loc.
Fum de tămâie, ridicându-se, presimt.
E gat-acum să binecuvânteze
Lucrarea mare însoțită de noroc.

FAUST *măreț*

O, mume, cari tronați întru nemărginire
Și-n veci acolo locuiți stinghere
Și totuși laolaltă, în al vostru nume!
Icoane-ale vieții, mișcătoare, dar lipsite de viață,
E dat în preajma voastră să se-adune.
Ce-a fost cândva și-avu o strălucire vie,
Acolo mișcă, năzuind să țin-o veșnicie.
Și voi, puteri, le-orânduiți să vie
Sub cortul zilei sau sub bolta nopții.
Pe unele le prinde fluviul vieții, nesecat,
Pe altele magicianul îndrăzneț le ispitește,
Cu-ncredere și-mbelșugată dărnicie
Vădindu-vă ce-i demn și minunat.

ASTROLOGUL

Arzânda cheie de-abia atinge cupa,
Și-o ceață umple spațiul de-ndat’.
Ea intră ca un nor în sala largă,
Se-ntinde, se adună, se resfiră, se încheagă.
Și spirite vedeți la lucru de mirat.
Umblând fac muzică, și-un nu știu ce
Vibrează-n aer ca o strună.
Cum trec pe-aci, devine totul melodie.
Columnele și chiar triglifa[^138] sună,
S-ar crede că întregul templu cântă.
Iar din beteli de negură, mai rare,
Un june-n mândru tact, frumos, apare.
Aici se curmă slujba mea. Nu-l mai numesc.
Pe Paris cine nu-l cunoaște, dalb, zeiesc?

[^138]: *Triglifa* – o parte arhitectonică a templului doric, deasupra coloanelor și a spațiilor intermediare, pe arhitravă.

Paris *vine mai în față.*

O DOAMNĂ

Ce strălucire! Înflorită tinerețe!

A DOUA

Ce prospețime! Ca de piersică. Ce har!

A TREIA

Ce buze fine, dulce împlinite!

A PATRA

Cum ai gusta dintr-un asemenea pahar!

A CINCEA

E frumușel, cu toate că nu-i tocmai fin.

A ȘASEA

E frumușel, îndemânatic mai puțin.

UN CAVALER

Ca un păstor de oi se-nfățișează. N-are
Nimic de prinț în necurteana sa purtare.

ALTUL

Ei, da, pe jumătate gol, desigur că-i frumos.
Ar trebui să ni-l vedem odată-n zale!

O DOAMNĂ

S-așază-acum, molatic și plăcut.

CAVALERUL

Ce bine v-ați simți, acolo, pe genunchii dumisale!

ALTĂ DOAMNĂ

Ce grațios își duce brațul peste cap!

CĂMĂRAȘUL

Necuviința lui mă-mbolnăvește.

DOAMNA

Oricum ar fi, mereu ați cârcoti.

CĂMĂRAȘUL

În fața împăratului se tolănește.

DOAMNA

Dar el se crede singur. Nu ne vede.

CĂMĂRAȘUL

Altfel de joc la curte-ar trebui.

DOAMNA

Ce lin îl prinde-acuma somnul.

CĂMĂRAȘUL

Va sforăi numaidecât. Firește, el va fi
Unic și-n asta și desăvârșit.

O TÂNĂRĂ DOAMNĂ

Prin fumul de tămâie, ce mireasmă
Împrospătează inimă și gând?

O DOAMNĂ MAI ÎN VÂRSTĂ

Într-adevăr. Adânc în suflet,
Pătrunde o mireasmă, de la el venind.

CEA MAI ÎN VÂRSTĂ

E-a creșterii-nflorită lamură,
Ambrozie în tânăr pregătită,
Și atmosferic lin în preajmă răspândită.

Elena *apare.*

MEFISTOFEL

Ea e. Nepăsător mă las-această vraje,
Frumoasă e, ce-i drept, dar nu m-atrage.

ASTROLOGUL

Eu nu mai am de-acum nimic de zis.
Cinstit mă-nclin ca-n fața unui vis.
Frumoasa vine. Limbi de foc dac-aș avea
Și tot mi-ar fi cu neputinț-a lăuda.
Cel ce o vede-și iese din făgaș, din rost.
Prea fericit acel a cui a fost.

FAUST

Mi se arată, cât simțirile mă țin,
Izvorul frumuseții revărsat din plin?
Un drum de groaz-a fost, dar ce dobândă!
Mi se păruse lumea fără noimă în osândă.
Și-acum de-abia, de când cu preoția mea,
Simt că e vrednică de-a fi dorită,
Întemeiat o simt, și simt că va dura.
Să mi se taie sufletul în cale,
Dacă vreodată, chip divin,
Dacă vreodat’ de tine m-aș desprinde.
Făptura ce-n oglinda vrăjii m-a-ncântat cândva
A fost doar o îngânfare a frumseții tale.
Tu ești aceea căreia-i închin
Iubire, patimă, și adorare, nebunie,
Tu ești aceea căreia-i închin puterea mea.

MEFISTOFEL *din cutia suflerului*

Vino-ți în fire, nu-mi ieși din rol!

O DOAMNĂ MAI ÎN VÂRSTĂ

Bine făcută, numai capul e cam mic.

O TÂNĂRĂ DOAMNĂ

Piciorul ei – ce gros e pe la glezne!

DIPLOMATUL

Prințese am văzut de-același fel și chip,
Frumoasă e din cap până-n picioare.

UN CURTEAN

S-apropie de cel ce-a adormit, șireată.

O DOAMNĂ

Urâtă e alăturea de dalba lui junețe.

POETUL

O rază cade și pe el din dalba-i frumusețe.

O DOAMNĂ

Endymion și Luna[^139]. Ah, perechea-i gata!

[^139]: *Endymion* – personaj din mitologia greacă, de care se leagă legenda somnului veșnic. Se povestește că *Selene* (*Luna*), dorind să-l sărute, l-a adormit.

POETUL

Zeița-ar coborî. S-ar zice că-i pictură.
S-apleacă, răsuflarea să i-o bea.
O sărutare. Au trecut orice măsură.

DUENNA[^140]

[^140]: Duenna – guvernantă (span.).

În fața tuturor. De necrezut!

FAUST

Pentru băiat ce rar noroc!

MEFISTOFEL

Dă-le pace!
Lasă fantoma, las’ să facă tot ce-i place.

UN CURTEAN

Ea pleacă, furișându-se. El se trezește.

O DOAMNĂ

Mă prind că ea-napoi privește.

CURTEANUL

Iar el se miră de minunea ce zărește.

DOAMNA

Minune nu-i ce vede ea.

CURTEANUL

Cu câtă cuviință ea se-ntoarce!

DOAMNA

Știu eu ce-nvățătură vrea să-i dea.
Unul ca altul, proști sunt toți bărbații
În situații ca acestea. Crede că-i întâiul.

CAVALERUL

Încuviințați! E maiestuoasă, fină.

DOAMNA

După părerea mea, e cam vulgară.

PAJUL

Dar ce n-aș da să fiu în locul lui!

CURTEANUL

Ce bucuros s-ar prinde-n plasa ei oricine!
