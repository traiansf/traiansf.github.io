#### ODAIE DE STUDIU

Faust. Mefistofel.

FAUST

Bate la ușă? – Intră!
Cine la cazne mă va pune iară?

MEFISTOFEL

Eu sunt.

FAUST

	Intră!

MEFISTOFEL

		S-o spui și-a treia oară!

FAUST

Ei bine, intră!

MEFISTOFEL

	Vezi, așa îmi placi.
Ne-om nărăvi unul cu altul, sper.
Să-ți iau la goană gărgăunii,
De asta am venit, eu junele boier,
În haină roșie, cu tiv de aur,
C-o manteluță de mătase străvezie,
C-o pană de cocoș la pălărie,
C-o lungă, ascuțită spadă.
Să te îmbraci și tu la fel
Ca toată lumea să ne vadă.
Pe scurt acesta-mi este sfatul –
Descătușat și liber să descoperi
Ce e viața! Iată largul!

FAUST

În orice haină, c-un suspin
Simți-voi pământeanul chin.
Sunt prea bătrân, de joacă să mă țiu,
Prea tânăr sunt, fără dorinți să fiu.
Ce are lumea să-mi îmbie?
Lipsă să duci, să-nduri prisosul din pustie!
Acesta-i cântecul, eternul cântec
Ce sună fiecăruian auz,
Ce fiecăruia ni-l cântă
De-a lungul zilelor un glas ursuz.
Cu groază numai, dimineața mă deștept
Cu-amare lacrimi – râu mă podidește
În pragul zilei, care-n mersul ei
Nici o dorință niciodată nu-mplinește.
Chiar presimțirea vreunei bucurii
Scăzută e de cugetul prea treaz.
Creațiunea inimii zădărnicită e de mii
De fețe-ale vieții urâțite de necaz.
Când noaptea ar putea să fie scut
Te-ntinzi înfricoșat în așternut.
Odihnă nici atunci nu ai: sălbatice
Vin visuri să ne biciuiască.
Divinitatea, care-n pieptu-mi locuiește,
În stare e pe dinăuntru să mă răscolească;
Divinitatea, ce tronează sus și-o chem,
În stare nu-i să pună ceva în mișcare.
Și astfel existența mi-e povară,
Dorită moartea, viața un blestem.

MEFISTOFEL

Și totuși moartea niciodată
Nu e un oaspete de tot bine-venit.

FAUST

O, fericit acela, căruia ea-i împletește
Pe frunte-nsângerații lauri, fericit
Acel, pe care după valvârtejul unui dans
La pieptul unei fete îl găsește.
O, dacă-n fața marelui, puternicului Duh
Aș fi căzut extatic, neînsuflețit!

MEFISTOFEL

Și totuși cineva nu a băut
În noaptea aceea negrul suc.

FAUST

Să spionezi, se pare, nu ți-e neplăcut.

MEFISTOFEL

Atoateștiutor nu sunt, dar multe știu.

FAUST

Dacă atunci din groaznicul tumult
M-a scos un dulce sunet cunoscut
Și mi-a-nșelat cu amintirea unui timp senin
Un rest de simțământ astăzi străin,
Acum voi blestema tot ce cu amăgiri
Și cu ispite sufletul îmbrobodește –
Și tot ce-n astă peșteră de jale[^33]
Îl leagă cu puteri de vrajă orbitoare.
Să fie blestemată mai întâi părerea-naltă
Cu care spiritul de sine însuși se îmbată!
Lucirea aparentă, care bate
La poarta simțurilor, fie blestemată!
Să fie blestemat ce-n vis ne minte
Și amăgirea gloriei și-aducerii aminte!
Și blestemat, ce simțul proprietății lingușește,
Femeie și copil, și plug și servitori!
Să fie blestemat Mamòn[^34], când cu comori
La fapte îndrăznețe ne incită
Și când pentru plăceri trândave
Ne potrivește pernele întru ispită,
Blestem pe mustul strugurilor cadă
Și-asupra paroxismului iubirii!
Blestem nădejdilor! Blestem credinței, închinării!
Și blèstem mai ales răbdării!

[^33] Aluzie la imaginea „peșterii“ cu care Platon (427–347 î.Hr.) aseamănă „corpul“ (în *Republica*, începutul Cărții a VII-a).

[^34] *Mamon* – zeu al bogățiilor la sirieni. În Evanghelii, o denumire dată diavolului.

CORUL SPIRITELOR *nevăzut*

Vai! vai!
Tu ai distrus
Frumoasa lume
Cu pumn puternic.
Ea cade fără nume.
Un semizeu a nimicit luminile.
Noi ducem în neant ruinile.
Deplângem în tristețe
Pierduta frumusețe,
Tu cel mai puternic
Din fiii pământului
Clădește-o încă o dată!
Tu, fiul avântului,
În pieptul tău
Clădește-o din hău.
Începe tu
O nouă viață
Cu cuget senin.
O nouă cântare
Să-ți fie povață.

MEFISTOFEL

Aceștia-s cei mai mici
Dintre amici.
Ascultă-i numai ce sfătoși
Spre fapte și plăceri
Te-mping, te trag,
De nicăieri.
În lumea ce nu s-a sfârșit,
Din singurătatea
În care seve și visări s-au istovit,
Te cheamă în larg!

Dar încetează să te joci cu-amărăciunea
Ce-ți mistuie ca pajura rărunchii.
Tovărășia, chiar și cea mai rea,’ți îngăduie
Să simți că om ești printre oameni. Asta
Nu-nseamnă să-ți amesteci coatele, genunchii
Numaidecât prin pleava cea de rând.
Nu-s eu chiar dintre cei mai mari,
Dar dacă vrei, cu mine, pași și gând
Pe drumuri, prin viață, să ți-i porți,
Sunt gata să ascult, și-așa, în dar,
Să fiu al tău, din clipa-aceasta chiar.
Însoțitor ți-aș fi prin timp
Și, dacă m-ai găsi pe plac,
Sunt sluga ta și toate ți le fac.

FAUST

Și ce aștepți să-ți împlinesc în schimb?

MEFISTOFEL

Ai încă pentru-aceasta timp, ai timp.

FAUST

Nu, nu. Căci diavolul nu face doar
De dragul Celuia de Sus
Ce-aduce altuia folos. Rostește-ți clar
Condiția, s-o văd cum iasă.
Astfel de slugi aduc prăpăd în casă.

MEFISTOFEL

Mă leg să te slujesc *aici*, să nu cunosc
Popas, dorințele-mplinindu-ți.
De-ar fi însă și *dincolo* să ne-ntâlnim,
Să faci la fel, suflarea ostenindu-ți.

FAUST

Ce-i dincolo – nu-mi pricinuiește griji.
De sfarmi această lume în ruine,
Cealaltă poate să se nască după mine.
Din *ăst* pământ îmi izvorăște bucuria,
Și-*acesta*-i soarele ce-mi luminează suferința.
De voi putea să mă despart de lumea-aceasta,
Întâmple-se atunci orice, urmeze neființa.
Nu voi să mai aud nimic
Dacă și dincolo e ură și iubire,
Dacă și-n celelalte sfere
Exist-un nalt și un adânc ca-n astă Fire.

MEFISTOFEL

Atunci poți să-ndrăznești. Fă legământ
Și câte zile-avea-vei pe pământ
Te-i bucura de meșteșugurile mele.
Îți dau ce nici un om nu a văzut sub stele.

FAUST

Sărmane diavol, ce vrei tu să-mi dai?
A fost vreun duh, al unui om, vreodată
De tine priceput în năzuința sa înaltă?
O hrană ce nu satură tu ai. Tu ai
Și roșu aur, ce, fără odihnă,
Din mână scapă ca argintul viu,
Un joc tu ai, la care nimeni nu câștigă, știu,
O fată, care-n brațe stându-ți
Te și trădează cu vecinul,
Divina bucurie a onoarei
Când dispare, despicând, precum un meteor, seninul.
Arată-mi fructul ce-nainte de-a-l culege putrezește,
Și pomul ce din nou,
În fiecare zi-nverzește!

MEFISTOFEL

Nu mă-nspăimântă-atare-nsărcinare,
Pot să-ți servesc asemenea comori la nesfârșit.
Dar, bune prieten, cred că-i timpul
Să ne gândim și la un praznic liniștit.

FAUST

Îndestulat, de m-oi întinde-n trândăvie
Vreodat’, aceasta să mă coste capul.
De poți să m-amăgești cu lingușire
De mine însumi mulțumit să fiu,
De poți cu vreo plăcere să mă-nșeli,
Să fie ziua ceea ziua mea din urmă.
Asta-i prinsoarea ce ți-o-mbiu.

MEFISTOFEL

Să fie!

FAUST

Dă mâna și lovește! Clipei de-i voi zice:
Rămâi, că ești atâta de frumoasă! –
Îngăduit îți e atunci în lanțuri să mă fereci.
Atuncea moartea bată-n turn din acioaia[^35] zgomotoasă,
Atunci scăpat de slujbă ești, cum se cuvine.
Atuncea ornicul să stea, arătătorul cadă,
Oprit să fie timpul pentru mine!

[^35]: Metal dur, format dintr-un amestec de aramă și cositor, la care se adaugă zinc și plumb, și din care se toarnă clopote, sfeșnice, statui *etc*.

MEFISTOFEL

Ai cântărit ce spui? Nu voi uita-o.

FAUST

E dreptul tău. După cuvânt să iasă!
Nu ai de-a face c-un semeț neghiob.
De-ndată ce statornicesc, sunt rob!
Al tău, al altuia, nu-mi pasă!

MEFISTOFEL

Chiar astăzi la doctoricescul praznic
Ca servitor mi-oi face datoria.
Un lucru însă! Rogu-te un rând sau două,
Să am și scrisă mărturia.

FAUST

Și slove vrei, pedant ce ești!
N-ai cunoscut încă nici un bărbat,
Nici un cuvânt dat de-un bărbat?
Nu e deajuns că vorba mea rostită
Mă leagă pentru totdeauna pe pământ?
Când lumea curge-n vuiet
Cu toate fluviile ei,
Pe mine să mă țină-n loc un jurământ?
Ne zace-n inimă această nebunie,
Cine de ea s-ar libera cu bucurie?
E fericit cel ce credința-n piept o poartă,
De nici o jertfă rău nu i-a părea.
Dar pergamentul, impregnat și scris,
Pe toți cu-nfiorare-i ia.
Cuvântul încă-n pană moare. Să se știe!
Acum pecetea, ceara, pieile[^36] domină!
Ce-mi ceri, tu spirit rău, să-ți fiu în stimă?
Vrei bronz sau marmură, un pergament? Hârtie?
Să scriu c-o daltă, c-un stilet, c-o pană?
Ești liber să alegi precum îți place!

[^36]: Prin „piei“, Faust înțelege pergamentele.

MEFISTOFEL

Cum poți această vorbărie
Numaidecât s-o umfli?
Totul în puțin se strânge!
Orice foiță e deajuns.
Și iscălești c-un strop de sânge.

FAUST

Dacă atâta doar te satisface,
Cu fleacul ăsta facem pace.

MEFISTOFEL

E sângele un suc de tot aparte.
