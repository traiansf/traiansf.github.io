### PROLOG ÎN CER

Domnul. Cetele cerești. *Apoi* Mefistofel.

Cei trei arhangheli vin în față.

RAFAEL

Prin zvon de sfere înfrățite[^8]
Planete, soare, sună-ntruna,
S-aude ca un mers de tunet
Cutreierul dintotdeauna.
Arhanghelii-și sporesc puterea
Cum stau la toate a privi.
Și toate faptele-s înalte,
Mărețe sunt ca-n prima zi!

[^8]: Viziunea astronomică ce se desfășoară aici nu este nici ptolemeică, nici copernicană. Ea corespunde mai mult concepției lui Philolaus, din școala pitagoreică (secolul al V-lea î.Hr.).

GAVRIL

Splendorile, pe rând, Pământul
Și-le arată, și le-ascunde,
Și se urmează, făcând schimbul,
Lumini de rai și nopți profunde.
Zbătându-se-nspumată marea
Pe stânci se-nalță cu putere.
Și stânci și mare sunt răpite
În veșnice rotiri de sfere.

MIHAIL

Furtuni aleargă-n mare vuiet
Când pe uscat și când pe ape,
Cu furie stârnind efecte
Ce preajma nu le mai încape.
Țâșnind în flăcări, pustiirea
Deschide trăsnetului cale.
Dar solii tăi cinstesc, o, Doamne,
Domolul mers al zilei tale.

TUSTREI

Arhanghelii-și sporesc puterea,
Adâncu-ți nu-l pot iscodi
Și toate faptele-ți înalte
Mărețe sunt ca-n prima zi!

MEFISTOFEL

O, Doamne, cum te-apropii înc-o dată
Și ne întrebi pe cei de-aci cum ne găsim,
Cum bucuros de obicei tu mă vedeai și altă dată,
Iată-m-acuma și pe mine
Amestecat în marea ta servitorime.
Mă ierți, nu mă pricep la vorbe-nalte,
Chiar dac-aș fi de cercul ăsta defăimat.
Și de-al meu patos tu ai râde,
Dacă de râs de mult nu te-ai fi dezvățat.
N-aș ști să-ți spun despre planete, lume, vreo poveste,
Văd doar că oamenii-s cuprinși de chin și cazne.
Piticul zeu al lumii din tipar nu-și iese,
Și ca în prima zi – ciudat din cale-afară este.
El zilele neîndoios și le-ar trăi mai bine
De nu l-ai fi-nzestrat cu-acea lumină-amăgire,
Pe care rațiune s-o numească el mai ține,
Dar căreia folos îi trage numai spre a fi
Mai bestial ca orice bestie-n pustii.
El seamănă, dacă-mi îngăduiți cuvântul,
Cu una din gângăniile-acele cu prelungi picioare
Ce zboară-ntr-una și tot cad pe pântec,
Cântându-și iar în iarbă vechiul cântec.
Și cel puțin dacă în iarbă și-ar lungi popasul,
Dar nu, în orice băligar își bagă nasul.

DOMNUL

Nici astăzi tu n-ai altceva a-mi spune?
Mereu vii numai să cârtești anume?
Nu-ți este pe pământ nimic pe plac?

MEFISTOFEL

Nu, Doamne, nu. E rău acolo și nu tac.
De oameni mi se face milă, nu mă-ndur prin ani
Să-i pun și eu la chin pe-acei sărmani.

DOMNUL

Cunoști pe Faust?

MEFISTOFEL

	Pe doctorul?

DOMNUL

		Pe sluga mea!

MEFISTOFEL

Într-adevăr! Vă este slugă el în chip aparte.
Nu-s pământești nici hrana și nici băutura
Ăstui scrântit, pe care ardorile tot mai departe
Îl mână. Că-i nebun, își dă el însuși seama.
Și cerului el cele mai inimoase stele-i cere,
Pământului suprema, ultima plăcere.
Apropiere nu-i și nici o depărtare
Să-i mulțumească pieptul ars de frământare.

DOMNUL

Dacă acum el numai tulbure-mi slujește,
Curând l-oi îndruma spre lămurire.
Cunoaște grădinarul florile, ce după fire
Le va purta un pom care-nverzește.

MEFISTOFEL

Faceți prinsoare? Pe-acesta o să-l pierdeți,
De-mi dați înalta învoire
Să-l duc pe drumul meu încetinel.

DOMNUL

Cât va trăi acolo pe tărâmuri, eu
Nu-ți pun opreliște în nici un fel.
Căci rătăcește orice om, cât timp cu zel se străduiește.

MEFISTOFEL

Vă mulțumesc: deoarece cu morții
Nu-mi fac de lucru bucuros. Mai mult
Decât orice iubesc obrajii proaspeți, plini.
Pentru un hoit nu ies în fața porții.
Îmi merge ca motanului c-un șoarec.

DOMNUL

Ei bine. După vrerea ta să fie!
Abate acest duh de la izvorul său de obârșie
Și du-l de vei putea, cum te pricepi,
Pe drumul tău în jos, pe drumul ce-l cunoști,
Dar rușinat să stai, când îți va fi să recunoști
Că omul bun, chiar adumbrit de patimi,
Își dă de drumul drept prea bine seama.

MEFISTOFEL

De-ar fi așa! Dar nu durează prea-ndelung.
În fața rămășagului nu mă cuprinde teama.
Dacă dorita țintă îmi ajung,
Să nu-mi precupețiți triumful împlinit!
Țărână să mănânce, cu plăcere chiar,
Precum străbunu-mi, șarpele vestit.

DOMNUL

Să nu te-mpiedice nimic de-a fi și-atuncea liber.
Nu am urât ființele de seama ta, vreodat’.
Și printre duhurile care neagă
Cel mai ușor ești tu de suportat.
Activitatea omului atât de lesne lâncezește,
Odihna el prea grabnic și-o dorește.
De-aceea bucuros îi dau părtaș pe unul care-ațâță,
Pe unul care, deși diavol, nevoit e să creeze.
Dar voi, voi fii de zei[^9], adevărații,
Voi bucurați-vă! Bogatele frumseți din plin vă ospăteze
Și devenirea, ce lucrează ca etern să dăinuiască,
Să vă înlănțuie-n suavă dragoste cerească!
Și ceea ce șovăitor plutește-n arătare
Voi să-ntăriți durabil, în gândiri-tipare!
Cerul se închide, arhanghelii se risipesc.

[^9]: „Domnul“ se adresează aici îngerilor într-un fel „păgân“, ceea ce arată cât de liber utilizează Goethe motivele religiei creștine.

MEFISTOFEL singur

Din când în când eu pe bătrânul bucuros îl văd
Și mă feresc s-o rup cu dânsul dușmănește.
E prea drăguț din partea unui mare domn
Cu dracul însuși să vorbeasc-atât de omenește.

