### ACTUL V

#### PEISAJ DESCHIS

UN CĂLĂTOR

Iată-i în puterea vârstei,
Vechii tei de altădat’.
Dup-atâta pribegie
Îi revăd adânc mișcat.
Iat-aci e și căsuța!
Scut îmi dete, când pe dună
Cu talaz înfuriat
M-aruncase o furtună.
Ce-o mai fi făcând perechea
Ce-mi întinse ajutor?
Prea bătrâni erau și-atuncea,
Aplecați pe pragul lor.
Ah, evlavioșii oameni!
Aș striga, să mi-i salut,
Dacă ei mai fac și astăzi
Fapte bune ca-n trecut.

BAUCIS[^296] *măicuță foarte bătrână*

[^296]: Baucis și Philemon nu trebuie identificați cu figurile purtând aceleași nume din literatura antică (Ovid). După chiar lămuririle date de Goethe lui Eckermann, aceste nume au fost atribuite personajelor din *Faust* pentru a circumscrie niște „caractere”.

Vorba fie-ți mai înceată,
Călătorule pribeag!
Somnul lung să-mprospăteze
Pentru lucru pe moșneag.

CĂLĂTORUL

Spune-mi, maică, ești aceea
Ce cu soțul tău cândva
Readus-ai la viață
Tânărul din fața ta?
Tu ești Baucis, care-mi dete
Vatră caldă după ceață?

*Soțul ei apare.*

Tu, Philèmon, tu ești oare,
Cel ce mi-a salvat comoară
Din noiane, cu tot zelul?
Focul vostru, clopoțelul,
Mi-au fost singura scăpare.
Ce-ntâmplare, ’ngrozitoare!
Dar lăsați-mă acuma
Să văd, nesfârșită, marea,
Să îngenunchez pe dune,
Mă îngrijorează zarea.

*Face câțiva pași pe dună.*

PHILEMON *către Baucis*

Du-te grabnic, pune masa,
Printre flori, colo-n grădină.
Lasă-l, căci el tot nu crede
Tot ce vede în lumină.

*Ducându-se lângă călător.*

Unde te-a-ncercat sălbatic
Valvârtejul, unde stai,
Totul s-a schimbat deodată
În imagine de rai.
Mai târziu la îndemână
N-am mai fost, îmbătrânind.
Când puterile-mi pieriră,
Valul s-a retras pe rând.
Domni isteți, slugi îndrăznețe
Au pus diguri cu temei,
Îngustară dreptul mării,
Ajunși domni în locul ei.
Vezi în larg livezi, fânețe,
Sat, grădină și dumbravă.
Vino dar, ca să te bucuri
Înainte de-asfințit.
Trec vântrele, câte-o navă,
Căutând port ocrotit,
Ca și păsările cuibul,
Unde nu a fost nimic.
Vezi acum în depărtare
Tivul mării, albăstriu,
Iar la stânga și la dreapta
Locuitul spațiu viu.

*În grădiniță. Cei trei s-așază la masă.*

BAUCIS

Mut, tu nici o bucătură
Nu mai duci până la gură?

PHILEMON

Se făcu astă minune.
Povestește – cum anume.

BAUCIS

Fu minune-ntr-adevăr!
Nu-mi dă pace ce-am aflat;
Cum veniră toate, rând,
N-a fost, cred, lucru curat.

PHILEMON

Împăratul i-a dat țărmul.
A fost bine sau păcat?
Crainicul aduse vestea,
Trâmbițând-o-n lung și lat.
A descins un venetic
Sus pe dune, din nimic
Corturi, case a-nălțat,
Iar la urmă un palat.

BAUCIS

Slugile cu târnăcopul,
Parcă azi le-aș auzi,
Unde flăcări ardeau noaptea,
Sta un dig a doua zi.
Noaptea oameni sângerară,
Răsuna chin infernal,
Dar spre ape, dimineața,
Sta isprava, un canal.
Fără Dumnezeu, vecinul
Jinduiește la ce vezi,
La căsuța ce-i a noastră,
La grădină, la livezi.

PHILEMON

Pentru schimb o moșioară
Ne-a-mbiat, în noua țară.

BAUCIS

Nu te-ncrede-n prund de ape,
Stai pe dâmb, pe cât se poate.

PHILEMON

Hai să mergem la capelă.
Pe când soarele apune,
Înc-o dată în urechi
Dangăt, clopot să ne sune,
Închinare să aducem
Dumnezeului străvechi.

