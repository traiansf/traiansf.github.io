WAGNER

Plimbările cu dumneavoastră-n zile rare
O cinste sunt și o dobândă totdeauna.
Dar singur nu m-aș rătăci pe-aici,
Căci sunt potrivnic bucuriilor vulgare,
Urăsc din inimă tumultul, cetera,
Aceste țipete și jocul de-a popici.
Ei urlă parcă ar avea pe dracu-n pântec,
Spunând că asta e petrecere și cântec.

ȚĂRANI *sub tei. Dans și cântare*

Ciobănaș veni la joc,
Cu brâu lat pe la mijloc
Și în inimă cu foc.
Se juca în toi sub tei,
Ce vârtejuri la un loc!
E-he-hei! E-he-hei!

Ciobănașul se lovi
Pe la spate, mai în jos,
De un spate mai frumos,
Și de-o fată pe sub tei.
Zise fata: Ce prostii!
E-he-hei! E-he-hei!

Dară jocul se porni,
Nebunește în ocol,
Jumătate sânul gol
Se vedea în salt sub ii.
Dar și alte bucurii
Se mai iscă pe sub tei!
E-he-hei! E-he-hei!

UN ȚĂRAN BĂTRÂN

Domnule doctor, ce frumos
Din partea dumneavoastră, mare cărturar,
Pe-aici să dați, prin partea noastră,
Amestecându-vă-n norodul cel de jos.
Luați în schimb acest urcior de lut
Pe care proaspăt l-am umplut.
Să închinăm. Să nu vă stingă numai setea:
Aceasta vă urăm, cu vorbe
Stângace poate, dar din inimă-nălțate.
Câți stropi cuprinde – atâtea zile
Mai fie-vă din ceruri numărate!

FAUST

Primesc împrospătarea mulțumindu-vă
Din suflet!

Norodul *se adună în preajmă.*

UN ȚĂRAN BĂTRÂN

Cu adevărat frumos
Din cale-afară e că-n zi de bucurie
Veniți, căci după cum se știe
Ne-ați fost alăturea și-n zile de urgie.
Atâția sunt încă în preajmă
Din cei pe care tatăl dumneavoastră
I-a mântuit de friguri blestemate,
Când a curmat bolejnița în țara noastră.
Și-atunci, cu toate că așa de tânăr încă,
V-ați dus prin casele-nciumate.
Atâția morți scoteau prin porți,
Dar dumneavoastră, teafăr ca o stâncă,
Ați biruit amarnica-ncercare.
Celui ce ajuta i-a ajutat
De sus îndurătorul mare.

TOȚI

Urări de sănătate celui vrednic! Multe,
Ca să mai poată îndelung s-ajute!

FAUST

Să v-aplecați în fața Celuia de Sus,
Care ne-nvață s-ajutăm,
Și ajutor trimite-ne nespus!

*Se duce mai departe cu Wagner.*

WAGNER

Ce simțământ te-ncearcă dintr-odată,
Când cinste-atâta ți se-arată?
Prea fericit e-un mare om, ce după darurile sale
Asemenea dobândă poate să culeagă!
Părinții și copiii, cu privire trează,
În cale-ți ies, și fiecare-aleargă și întreabă.
Vioara amuțește, dansatorii contenesc,
Tu treci, în șiruri toți s-așează,
Căciulile în slavă, una după alta, zboară.
Văzut-ai cum din toate părțile i-aduni?
Puțin lipsește și-ar îngenunchea
Ca-n fața unei venerabile procesiuni.

FAUST

Încă vreo câțiva pași până la piatră.
Aci ne odihnim, unde-n atâtea rânduri
Am poposit muncit de gânduri.
Dedatu-m-am aci și postului și rugăciunii.
Plin de nădejde, cu credință, cu suspine,
Cu lacrimi, am crezut să pot obține
De la cerescul Domn sfârșitul ciumii.
Batjocură îmi par aplauzele cu care unii
Mă-ntâmpină. O, de-ai vedea în mine!
Ai înțelege-atunci cât de puține
Sunt meritele tatălui și ale mele.
Om onorabil a fost tata, dar întunecat.
Asupra firii și a sfintelor arcane[^19]
Gândea, nu necinstit, dar într-un fel ciudat,
Cu grele osteneli, de vrei, însă cam apucat.
Se închidea, cu ceata lui de-adepți,
În neagra lui bucătărie și gătea pe îndelete,
Unea contrarii, după lungi rețete.
Un roșu-leu[^20] cu crinul alb[^21] se logodea
În blândă și domoală baie, zilnic.
Apoi, împerecheați în flacără, cei doi
Trecuți erau dintr-un alcov[^22] în altul, silnic.
Când într-un joc de aprige culori
Crăiasa tânără se alegea în zori,
Medicamentul era gata. Oamenii mureau.
Dar nimeni nu-ntreba: se face vreunul sănătos?
Astfel cu infernalele tertipuri
Prăpăd făcurăm prin aceste văi, mai fioros,
Decât făcuse ciuma. Însumi dat-am din otravă
La mii de oameni. Toți s-au stins.
Și-acum văzuși cum suntem ridicați în slavă,
Noi, noi netrebnicii și ucigașii!

[^19]: Arcane – în alchimie: taine ale naturii.

[^20]: Roșu-leu – în alchimie: oxid roșu de mercur.

[^21]: Crinul alb – în alchimie: acid clorhidric.

[^22]: Alcov – în alchimie: retortă.

WAGNER

De ce v-ați tulbura-ntr-atât că-i rușinos?
Eu cred că omul face îndeajuns
Când se deprinde conștiincios
În arta ce i-o lasă-naintașii!
Când tânăr ești și tatăl ți-l cinstești,
Știința lui cu bucurie-o moștenești.
Iar dacă, mai târziu, știința însuți o sporești,
Putea-va fiul tău s-ajungă unde tu nu ai ajuns.

FAUST

Ești fericit că ai încă nădejdea, printre-aleși,
Din astă mare-a rătăcirilor să ieși.
De aceea ce nu știm, noi am avea nevoie.
Ceea ce știm, doar anevoie ne va folosi.
Să nu ne înnegrim însă cu jale
Această oră ce ne iese-n cale.
Privește cum în jerăgaiul soarelui de-apus
Lucesc colibele pe creste sus.
S-apleacă ziua. Soarele se duce să stârnească
În alt ținut viața.
De ce de pe tărâm o aripă nu mă ridică
Pe urma lui să plec, lăsând în urmă ceața?
În veșnica lumină a-nserării
Eu lumea calmă aș vedea-o la picioare,
Incendiate culmile deasupra văilor domoale,
Și râuri de argint curgând în fluviul de aur.
Nu mi-ar zădărnici zeiasca fugă
Nici muntele și nici sălbaticul coclaur.
Ce calde golfuri marea îmi deschide
În fața ochilor mirați să strălucească.
Dar zeul parc-ar vrea să asfințească.
Și iarăși se trezește-n mine-ndemnul
Să zbor din nou, să beau eterna lui lumină,
În spate noaptea, înainte ziua,
Deasupra cerul, iar sub mine unda lină.
Frumos e visul. Soarele apune însă.
O, cât de greu la aripa neobositului meu duh
O aripă trupească i se-adaugă prin văzduh.
Dar fiecăruia din naștere i-e dat
Să zboare cu simțirea-n lung și-n lat,
Când sus, pierdută-n spațiul vânăt,
Își deapănă răsunătorul cântec ciocârlia,
Când peste înălțimi și brazi de veacuri
Plutește vulturul făcând ocol,
Când peste-ntinsuri, peste lacuri,
Cocorii-o țin spre patriile lor.

WAGNER

Avui și eu momente de ciudate-avânturi,
Dar niciodat-asemenea îndemn
Eu n-am simțit. Îmi place să mă plimb pe câmpuri,
Dar păsări anevoie aș putea să pizmuiesc.
Găsesc, dacă-mi îngădui, mult mai demn
Prin cărți să răsfoiești cu bucurie.
Ce-nălțătoare nopțile de iarnă sunt,
Când filă după filă-ntorci. Iar când
Un pergament îți cade-n mână,
Te simți în cer întreaga săptămână.

FAUST

Tu-ți știi doar unul din îndemnuri,
De n-ai cunoaște niciodat’ pe celălalt!
Ah! două suflete-s în mine! Cum se zbat
În piept, să nu mai locuiască împreună!
Unul de lume strâns mă ține, încleștat
Cu voluptate, celălalt puternic
Către cerești limanuri mă îndrumă.
O, duhuri dac-ar fi în aer
Din cele ce domină între ceruri și pământ,
La mine le-aș chema din auriul vânt,
Spre-o nouă viață să mă ducă,
Cu împliniri ce nu înșală.
O, dac-o mantie de vrajă-ar fi a mea,
Și dacă-n țări străine m-ar purta,
Nu aș schimba-o pentr-o mantie regală.

WAGNER

Nu invoca știuta ceată,
Ce revărsându-se prin aburii de seară,
La curmături și la răspântii, omului
Mii de primejdii îi prepară.
Din miazănoapte[^23] spirite în stol
Vin peste noi cu limbi-săgeți,
Din răsărit alt cârd ne dă ocol
Să se hrănească cu plămânii noștri.
Cărarea ne-o ațin pe la amiază
Și alte duhuri, din deșert venind.
Din asfințit o ceată-ntâi ne-mprospătează,
Ca să ne-nece-apoi, meleaguri pustiind
Spre-a ne-nșela, cum se alintă!
Ascultă bucuros, ca să ne tragă-n cursă.
Din cer că sunt trimise – așa se-nfățișează.
Vorbesc ca îngerii, ca să ne mintă.
Să mergem însă. Ceața cade ca mătasa.
Se răcorește. Înserează. Ne așteaptă casa.
Dar ce stați astfel, cu neliniște
Privind departe?

[^23]: Wagner își expune aici credința sa în existența unor „spirite” ale celor patru regiuni ale lumii, potrivit celor patru puncte cardinale ale orizontului.

FAUST

Nu vezi un câne alergând prin miriște?

WAGNER

I-am prins de veste. Nu i-am dat vreo-nsemnătate.

FAUST

Observă-l numai. Vezi? Ce crezi că e?

WAGNER

Un pudel, care-n felul său aparte
Adulmecă o urmă.

FAUST

Nu vezi cum face
Prejuru-ne spirale? Vine mai încoace.
Și dacă nu mă-nșel, o dâră de văpaie
El lasă pe întortocheata-i cale.

WAGNER

Un pudel negru-i tot ce văd.
O amăgire a vederii – restul. Nu te tulbura.

FAUST

Și totuși, parcă ar întinde magice capcane
În jurul nostru pentru-a ne lega.

WAGNER

Nesigur sare și-l cuprinde teama
Aci în fața noastră, luând seama
Că nu e domnul său, ci doi necunoscuți.

FAUST

Se îngustează cercul. Iată-l lângă noi.

WAGNER

Ei, vezi? Un câne e aci,
Nu duh. Sfios încearcă-a mârâi.
Din coadă dă. Apucături de câne-n toate!

FAUST

Vino cu noi! Ei, haide, vino!

WAGNER

E-un pudel nebunatic.
De stai, se-oprește și el, și socoate.
Și de-i vorbești, se-nalță-n două labe.
Ridică-n grabă ce din mână-ți scapă.
Și ar sări după baston în apă.

FAUST

Poate că ai dreptate. Nu-i găsesc nici eu
Vreun semn de spirit. E-un dobitoc dresat.

WAGNER

Un câne, când e bine educat,
Câștigă și favoarea unui înțelept.
Atenția o merită-ntru totul,
El, al studenților școlar deștept.

*Intră împreună pe poarta orașului.*

