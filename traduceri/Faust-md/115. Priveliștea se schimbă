##### Priveliștea se schimbă.

*În fața unui șir de peșteri se văd chioșcuri închise, pădure umbroasă până la peretele de stânci împrejmuitor. Faust și Elena nu se văd. Corul doarme, risipit.*

PHORKIAS

De când aceste fete dorm pe-aici, nu știu.
Dac-au visat, ce eu cu ochii mei văzui
Atât de clar, îmi e de-asemeni neștiut.
Le voi trezi. Mirat rămâie tânărul
Norod, și voi, bărboșii de așijderea[^261],
Voi, ce-așteptați aci, minunea s-o vedeți.
Nu mai dormiți! Degrabă scuturați-vă
Cârlionții! Ce clipiți așa? Să m-ascultați!

[^261]: Aici Phorkias (Mefistofel) se adresează publicului din teatru.

CORUL

Povestește, povestește, ce minune avu loc?
S-auzim cu bucurie ceea ce nu-i de crezut.
Plictiseala ne cuprinde, stâncile mereu privind.

PHORKIAS

Ochii-abia vi i-ați deschis și-mi spuneți că vă plictisește.
Veste-aveți: în aste peșteri și prin chioșcurile-aceste
Adăpost umbros fu hărăzit perechii, scut idilic
Domnului și doamnei noastre.

CORUL

Unde? – Acolo înăuntru?

PHORKIAS

Despărțiți de lume, m-au chemat în slujbă doar pe mine.
Mă simții prea onorată, dar cum cere cuviința
Îmi făcui de lucru, cum se poate-așa prin preajmă.
Rădăcini și mușchi, și scoarță, căutam, ierburi de leac.
Astfel au rămas ei singuri.

CORUL

Povestești parcă-năuntru lumi întregi ar încăpea:
Codri, câmpuri, râuri, lacuri! Multe basme știi să țeși.

PHORKIAS

Ce știți voi! Necercetate sunt acolo multe-adâncuri:
Dibuit-am săli în șiruri, curte lângă altă curte.
Dar deodat’ un râs prin peșteri și prin spații dă ecou.
Ce-mi văd ochii, când mă uit? Un băiețaș din poala doamnei
Sare către tatăl său, și de la acesta-apoi spre mamă.
Mângâieri de dragoste neroadă, țipete de glumă,
Bucurii se întreceau să m-amețească.
Gol, un geniu fără aripi, ca un faun neanimalic,
Sare pe pământul sigur, dar pământul ca o coardă
Îl azvârle-n aer – la a treia săritură, iată-l
El atinge bolta sus.
Speriată mama strigă: „Sări în voie, dragul mamei.
Dar de zboruri te ferește; zborul liber ți-e oprit!“
Iară tatăl îi vestește: „În pământ zace puterea
Ce te-nalță; de atingi pământul doar c-un deget,
Și cu talpa, ca Anteu, feciorul humei, te-ntărești.“
Astfel de pe-o stâncă pân’ la alta peste gol adânc,
Ca o minge ce-i bătută cu putere, sare el.
Dar deodată în prăpastia căscată el dispare,
Ni se pare-acum pierdut. Se tânguie părinții, jalnic,
Dau din umeri, temători. Dar ce se vede-acuma iarăși?
E un luciu de comori? Veșmânt vărgat cu flori mărunte
A-mbrăcat și vine demn.
Ciucuri lui îi cad pe brațe, flutură panglici pe piept,
Ține-n mână lira de-aur, ca un Phoebus mititel,
Și o ia încet pe margini mai în față. Ne mirăm.
Fericiți părinții în extaz își cad în brațe.
Ce-i lucește-așa pe creștet? Greu rămâne de ghicit.
E podoabă aurie? Sau e flacără de duh?
Astfel el în neastâmpăr mișcă încă de copil,
Anunțând pe viitorul mândru maistru al frumseții,
Căruia prin mădulare-i curg eterne melodii.
Astfel îl veți auzi, admirând și voi minunea!

CORUL

Numești o minune aceasta,
Tu născuta în Creta?
Cuvânt, ce poetic învață,
Tu n-ai ascultat niciodată?
N-ai auzit niciodată-n Ionia
Și niciodată-n Elada
Divina, eroica bogăție
A legendelor mari, strămoșești?
Tot ce astăzi
Se mai petrece
E numai jalnic ecou
Al mărețelor zile străbune.
Povestea ce-o spui
Nu se aseamănă
Cu ceea ce draga minciună,
Ce stă mai presus de-adevăr,
Despre fiul, ne cântă, al Maiei[^262],
Cel gingaș, dar tare,
Sugaci abia născut,
În lână-nvălit, curată, de scutece,
Și-ncins în mândrele văluri
De ceata, ce bate din palme,
A paznicelor, ce veghează lipsite
De orișice bănuială.
Dar dârz micuțul viclean
Își scoate mâni și picioare
Mlădii. Învelișul de purpură,
Greu apăsând, și-l lasă
Unde dormea.
Unui fluture-asemenea este, ce
Din silnicia păpușei
Iese, aripi desfăcând
Îndrăzneț, prin eter,
Prin solarul răsfăț, fluturând.
Ca astfel în viu neastâmpăr,
Demon prielnic și veșnic să fie
Tuturor hoților
Care folosul și-l caută,
Face de toate
Cu artă isteață,
Stăpânului mărilor
Șterpelindu-i tridentul, ba chiar și lui Ares
El spada i-o scoate din teacă,
Arc și săgeată furându-i lui Phoebus,
Iar lui Hefaistos[^263] agere clește;
Chiar lui Joe[^264], tatălui, lua-i-ar
Fulgerul, dacă de foc nu s-ar teme;
Pe Eros el îl învinge
Cu piedici la trântă,
Zeiței Kypris[^265], care-l mângâie,
El cingătoarea i-o ia.

[^262]: Aici și în versurile următoare e vorba despre zeul Hermes.

[^263]: *Hefaistos* – fiul lui Zeus și al Herei, zeu al focului pământesc, al vulcanilor și al faunilor.

[^264]: *Joe* – în mitologia latină, alt nume al lui Iupiter; același cu Zeus din mitologia greacă.

[^265]: Alt nume dat zeiței iubirii, Afrodita.

*Din peșteră se aude o melodie limpede de coarde, fermecătoare. Toți ascultă și par viu mișcați. Până la pauză, cu indicație în acest sens, totul e însoțit de muzică vocală.*

PHORKIAS

Ascultați iubitul sunet,
Fabule, ce v-au vrăjit,
Zeii voștri, de-altădată,
În nimica au pierit.
Nimeni nu vă înțelege.
Vrem cântare mai profundă:
De la inimă purceadă
Ce în inimi vrea s-ajungă!

*Se retrage după stânci.*

CORUL

Dacă la asemeni cântec
Te înclini mișcat de patimi,
Auzindu-l întremate,
Noi simțim plăceri de lacrimi.
Când se face zi în suflet,
Soarele poate pieri,
Noi găsim în pieptul nostru
Ce în lume n-am găsi.

Elena, Faust, Euphorion[^266] *în costumul descris mai sus.*

[^266]: Fiul lui Faust și al Elenei (după numele fiului legendar al lui Achile și al Elenei). La Goethe, Euphorion simbolizează poezia, ca un omagiu adus lui Byron, mort în floarea vârstei, în războiul de eliberare a grecilor.

EUPHORION

Cântece, copilărie,
Bucurie dau ființii.
Când, în tact sărind, mă prindeți,
Inimi saltă-n voi, părinții.

ELENA

Dragostea e omenească,
Împreună când sunt doi;
Când sunt trei dumnezeiască
Ea devine, și de soi.

FAUST

E-mplinit atuncea totul:
Ești a mea, eu sunt al tău.
Câteșitrei tot împreună,
O, de-ar fi așa mereu!

CORUL

Ani mai mulți cu bucurie
Adunatu-și-au lumina
În perechea cu copilul.
O, unirea lor, deplina!

EUPHORION

Să salt, lăsați-mă!
Să sar, lăsați-mă!
Un dor m-a cuprins
S-ajung în văzduhuri,
Un foc m-a încins.

FAUST

Iubite băiat
Nu prin înalt!
Să nu se întâmple
Oase și tâmple
Să-ți sfarmi,
Înaltul te rumpe,
Scumpe, preascumpe!

EUPHORION

Nu vreau mai mult
Pe tărâm să rămân.
Nu vreau să ascult.
Lăsați-mi mâinile sprintene,
Lăsați-mi buclele,
Lăsați-mi veșmintele!

ELENA

Ia aminte, gândește
Al cui ești tu!
Cum ne rănește
De vreme ce sfarmi
Ce frumos dobândirăm,
Și ce unește.

CORUL

În curând se dezleagă,
Mi-e teamă, ce-i leagă.

ELENA ȘI FAUST

De dragul părinților,
Pune tu frâne
La-ndemnuri nebune,
Pune-le, pune!
Podoabă în pace
Fii țării bătrâne!

EUPHORION

Iată mă stăpânesc
La-ndemn părintesc.

*Șerpuind prin cor, el îl trage după sine la dans.*

Acestor fete – ușor
La voi da ocol.
Melodia-i pe plac?
Mișcarea – ce-o fac?

ELENA

Da, soră cu soră,
Jucăuș, tu atrage
Frumoasele-n horă.

FAUST

O, dac-ar trece!
Joaca nu-mi place,
Durere îmi face.

*Euphorion și corul, dansând și cântând, în horă.*

CORUL

Când brațele tale
Dulce le miști,
Când, lucind din bucle,
Focul ți-l iști,
Când gleznele tale
Saltă în vânt,
Când umbrele lor
Cad pe pământ,
Tu ținta ți-ajungi.
Noi ne-nclinăm,
Și inima noastră
Ți-o închinăm.

*Pauză.*

EUPHORION

Atâtea ușoare
Dragi căprioare!
La joacă vă chem,
Proaspăt vă-ndemn,
Eu sunt vânătorul,
Voi ținta și dorul.

CORUL

De vrei să ne prinzi,
Nu te grăbi,
Dorința la urmă
Și-a noastră va fi
Să ne cuprindem,
Umbră cu umbră.

EUPHORION

Din rariști, dumbrăvi,
Peste stânci, către slăvi!
Izbândă ușoară
Vrea să mă ceară,
Izbândă mai grea
Inima vrea.

ELENA ȘI FAUST

Ce răsfăț! Și vajnic iureș!
De măsură nu-i speranță.
Sunet ca de corn s-aude,
Peste văi, păduri, pătrunde.
Iureșul, cine să-l lege?

CORETIDELE *revin grăbite, una câte una*

A fugit de noi și prin hățiș
Se uita la noi chiorâș,
Una doar, sălbatică,
El și-a prins-o în desiș.

EUPHORION *aducând înăuntru o tânără fată*

Îmi aduc micuța plină,
Spre plăcerea mea deplină,
Bucurii îmi fac nebune,
Strângând sânul ce se-opune,
Sărutând gura de fată,
Îmi arăt voința toată.

FATA

Lasă-mă! Este putere
Și-n asemeni înveliș!
Vrerea noastră e mai mare
Decât pare; nu s-a stins!
Mă crezi poate la strâmtoare,
Te încrezi în braț prea tare.
Ține-mă, cum m-ai cuprins,
Te voi arde într-adins.

*Se preface în flăcări, care pâlpâie spre înălțimi.*

Vino după mine-n aer,
Devenim în moarte caier!
Prinde ținta, ce s-a stins!

EUPHORION *scuturându-se de ultimele flăcări*

Vai, locul închis,
De frunzare încins!
Ce mi-e strâmtoarea?
Slobodă-i boarea!
Vânturi în huiet,
Valuri în vuiet,
Departe le-aud,
Mă duc să le-ascult.

*Urcă sărind tot mai sus pe stânci.*

ELENA, FAUST ȘI CORUL

Vrei să semeni caprei negre?
Ne e groază de cădere!

EUPHORION

Tot mai sus pe detunate,
Vreau să văd tot mai departe.
Știu acuma unde sunt!
Pe o insulă-pământ,
Rudă mării, rudă zării.

CORUL

N-ai vrea mai bine
Prin văile line
S-adaști, unde struguri
Se coc, mere de aur,
Albastre smochine?
Ah, în țara cu laur
Printre noi rămâi,
Să aibi căpătâi.

EUPHORION

Voi pace visați peste toate?
Viseze cine mai poate.
Război e al nostru cuvânt.
Izbândă eu vreau pe pământ!

CORUL

Cel ce în pace
Dor de bătaie își face,
Despărțit rămâne pe loc
De orice noroc.

EUPHORION

Celor ce țara-i născu,
Luptătorilor tuturor,
Din primejdie-n alta trecând,
Liberi, cutezători fără margini,
Propriul sânge vărsând pe pământ,
Aducă-le lupta dobândă
Tâlcul cel sfânt
Și nepieritor!

CORUL

Cât de sus el a urcat!
Totuși mic el nu ne pare,
În oțel și zale
Ca de luptă îmbrăcat.

EUPHORION

Șanțuri, nu, nici ziduri aspre!
Treaz în sine fiecare,
Cetățuie de durată
Un bărbat în piept își are.
Cuceriți să fiți de nimeni,
Să ieșiți pe câmp de luptă!
Se fac fetele-amazoane,
Pruncul un erou ce luptă.

CORUL

Sfânta poezie
’Nalțe-se în tărie,
Departe, departe,
Frumoasa stea
Tot mai departe.
Nimic de ea
Nu ne desparte.

EUPHORION

Nu, nu ca un prunc apărui.
În arenă vin, june!
Cu oameni viteji, împreună,
Port faptă ce nu mai apune.
Departe de-aici!
Acolo departe, acum,
Deschide-se slavei un drum.

ELENA ȘI FAUST

De-abia ajuns în pragul vieții
Și în prag de zi senină,
Te dorești grăbit în altă sferă,
De-ncercări, durere, plină.
Nimic nu-ți este
A noastră poveste?
Legătura noastră-i doar vis?

EUPHORION

N-auziți tunând pe mare?
Văi răspund și dealuri vaste,
Față dă oaste cu oaste,
Mușcă-n țărnă chinul mare.
Iară moartea
E o lege.
Orișicine o-nțelege.

ELENA, FAUST ȘI CORUL

Groază-n inimi se alege!
Moartea-ți este ție lege?

EUPHORION

Să privesc doar de departe?
Vreau să am la toate parte.

ELENA, FAUST ȘI CORUL

Răsfăț, primejdii, din plin,
Mortal destin!

EUPHORION

Dar o pereche de aripi
În larg se desface:
Departe-ntr-acolo
E zborul ce-mi place!

*S-azvârle în văzduh, veșmintele îl poartă o clipă, capul său strălucește, lăsând o dâră de lumină în urmă-i.*

CORUL

Ikarus! Ikarus![^267]
Jale! Ce jale!

[^267]: *Ikarus* – personaj mitologic, fiu al lui Daedalus. El scapă din labirintul cretan cu ajutorul unor aripi lipite cu ceară. Apropiindu-se, în zborul său, prea tare de soare, aripile i se topesc, și el se prăbușește în mare.

*Un tânăr frumos se prăbușește la picioarele părinților; cel mort pare o figură cunoscută[^268], dar trupescul dispare numaidecât, aureola[^269] se ridică la ceruri, asemenea unei comete, veșmântul și lira rămân pe loc.*

[^268]: Aluzie la poetul Byron.

[^269]: Aureola reprezintă „geniul“ lui Euphorion. Anticii făceau deosebire între „spirit“ și „suflet“.

ELENA ȘI FAUST

Bucuriei-i urmează
Tortura cea grea.

EUPHORION *glasul lui se aude din adânc[^270]*

[^270]: Din adânc vorbește „sufletul“ (umbra) lui Euphorion.

Mamă, în sumbrul ținut
Singur nu mă lăsa!

*Pauză.*

CORUL – *cântare de jale[^271]*

[^271]: În această cântare de jale, Euphorion este identificat cu poetul Byron.

Singur nu! Oriunde-ai fi!
Te cunoaștem, ni se pare.
Când te furișezi din zi,
Te urmăm în depărtare –
Bocete noi nu rostim,
Pizmuim destine rare:
Cântec și-ndrăzneală fost-au
Mari prin zile tulburi, clare.
Ah, născut pentru norocuri,
Cu putere din străbuni,
Te-ai pierdut încă de tânăr,
Înflorind peste genuni.
Ochi aveai să vadă lumea,
Simț pentru orice îndemn,
A femeilor ardoare
Te-a-nsoțit ca la un semn.
Astfel te-a cuprins rețeaua
Unde nu mai poți alege,
Și te-ai învrăjbit sălbatic
Cu moravuri și cu lege.
Doar la urmă cumpănirea
A dat faptei greutate.
Năzuiai spre măreție,
Ai căzut pe neașteptate!
Cine izbândește însă?
Ce-ntrebare-ntunecată,
Când în fața sorții crunte
Sângerează lumea toată!
Dar cântări cântați voi, nouă
Nu mai stați cu suflet mut:
Căci pământul le mai naște,
Cum prin vremi le-a mai născut.

*Pauză deplină. Muzica încetează.*

ELENA *către Faust*

S-adeverește-un vechi cuvânt și-asupra mea:
Norocul și frumsețea nu se prea unesc.
S-a rupt al dragostei, vieții legământ.
Cu jale-ți spun, pe veci îți spun un bun-rămas,
La pieptul tău m-arunc, mai stau încă o dat’.
Primește, Persephona, mamă și băiat!

*Îl îmbrățișează pe Faust, trupul ei dispare, veșmântul și vălul ei rămân în brațele lui Faust.*
