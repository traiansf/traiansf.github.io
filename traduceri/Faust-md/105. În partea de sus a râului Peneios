#### ÎN PARTEA DE SUS A RÂULUI PENEIOS

*ca mai înainte.*

SIRENELE

Azvârliți-vă-n Peneios
Ca să înotați în ape,
Cântecele să v-asculte
Cei ce umblă pe aproape.
Fără apă nu-i salvare.
De-am purcede luminoase,
Am cunoaște-n marea greacă
Bucuriile frumoase.

*Cutremur de pământ.*

SIRENELE

Înspumat se-ntoarce valul,
Nu mai curge-n matcă joasă.
Se cutremură prundișuri,
Țărmul crapă pe sub coastă.
Să fugim! Veniți voi toate,
Scape, scape cine poate.
Să ne ducem oaspeți veseli
La petrecere senină,
Unde pe nisip de mare
Năvălește unda plină,
Unde luna luminoasă
Își îneacă fața-n apă.
Viața-i liberă acolo,
Dar aici cutremur, groază.
Fugă-n grabă cine poate
Din ținuturi blestemate.

SEISMOS[^183] *mormăind și duduind în adâncime*

Înc-o dată să împingem
Și din umeri să izbim,
Ca s-ajungem sus, deasupra,
Unde totul copleșim!

[^183]: În mitologia greacă, alt nume dat zeului mării, Poseidon. La Goethe, demon al cutremurelor de pământ.

SFINCȘII

Ce cutremure hidoase,
Ce urâtă vremuire!
Cum se clatină încolo
Și încoace toate-n fire.
Vai, să urli de urât!
Dar noi locului ne ținem,
Iadul chiar de-a izbucnit.
Se ridic-acum o boltă
Minunat. Este bătrânul
Care a clădit din sânul
Mării insula pe nume
Delos, un ostrov de dragul
Unei născătoare-anume[^184].
Apăsând, icnind, zorind,
Îndoindu-se din spete,
Ca un Atlas arătând,
El ridică piatră și pământ,
Glie și nisip, argilă,
Țărmuri, albie fragilă.
Sfâșie de-a lat-o vale,
Chiar în două sfarmă cale,
Uriașă cariatidă
Niciodată obosită,
În pământ până la șale
Poartă-n cap zidiri de piatră.
Dar se curm-acuma jocul,
Sfincșii își ocupă locul.

[^184]: Aluzie la zeul Poseidon, care a clădit insula Delos pentru Leto, mama lui Apollo și a zeiței Artemis.

SEISMOS

La urmă se va recunoaște cu știință
Că singur le-am prilejuit să iasă.
De n-aș fi scuturat cu sârguință,
Cum ar fi lumea-așa frumoasă?
Și cum ar sta-n azurul pur,
Măreții munți jur-împrejur,
De nu i-aș fi-nălțat eu oare
În pitoreasca lor desfășurare?
În fața-naintașilor străbuni,
Ai nopții și ai haosului, mă purtai
Puternic, când alături de titani
Cu Pelion și Ossa[^185] mă jucai
Ca-n vânt cu mingea. Ne-ntrecurăm,
Ca-n urmă, pângărind loc sfânt,
Parnasului căciuli să-i punem
Doi munți, cum îi vedeți că sunt…
C-un cor de muze fericite-acolo
Adastă-acum senin Apollo.
Chiar și lui Jupiter și fulgerelor sale
Le-am ridicat un tron din vale.
Și-acum la fel, cu opintire de nespus
Am străbătut abisurile-n sus,
Și cu putere chem la nouă viață
Locuitori, ce veseli vin din ceață.

[^185]: *Pelion și Ossa* – munți în Tesalia.

SFINCȘII

Străvechi, nu-ncape îndoială,
Sunt toate cele scoase la iveală.
Căci le văzurăm înșine cum ieșiră,
Și cum, aproape sugrumate, împietriră.
Păduri iau înălțimile cu-avânt,
Par răzvrătite stâncile. Le contemplăm.
După acestea sfincșii nu se-ndrumă:
Pe locul nostru stingheriți nu ne lăsăm.

GRIFONII

Aur în foițe, aur-firicele
Tremură prin goluri mici.
Nu-l lăsați să vi se fure,
Adunați-l, roiuri de furnici!

CORUL FURNICILOR

Pe unde-uriașii
În sus l-au împins,
Cu mii piciorușe
Căutați într-adins.
Ieșiți și intrați!
Prin crăpături
Sunt multe fărâmituri.
Chiar cea mai mică
Să mi-o găsiți,
Prin toate ungherele
Să iscodiți,
Și harnice-mi fiți.
Degrabă, degrabă,
Cum tot se făcu,
Cărați-mi aurul,
Dar muntele nu!

GRIFONII

Să ne-adunați aur grămadă.
Întindem ghearele pe el.
Pentru comori e gheara lacăt,
Cum altele nu sunt la fel.

PIGMEII[^186]

Noi luarăm tocmai loc,
Nu știm cum se nimeri.
Cum, de unde, noi venirăm,
Nu-ntrebați, suntem aci.
Pentru-a fi sălaș vieții
Orice țară-i potrivită,
Unde aur este-n stâncă
Și piticu-i la-ndemână.
Un pitic și o pitică
Fac o harnică pereche.
Oare-a fost și-n paradis
Vreo pereche mititică?
Dar sunt bune toate-aicea,
Steaua ne-o blagoslovim,
Căci pământul, muma noastră,
Pretutindeni dă din plin.

[^186]: *Pigmei* – popor de pitici pomenit în legendele antice, despre care se credea că trăiește în diferite țări și cu precădere în Egipt, la izvoarele Nilului.

DACTILII[^187]

[^187]: *Dactili* – pitici dintre cei mai mici, socotiți în mitologia antică printre cei mai iscusiți făurari.

Muma noastră i-a născut
Într-o noapte pe pitici.
Într-o noapte ea va naște
Grabnic și pe cei mai mici.

PIGMEII CEI MAI VÂRSTNICI

În stăpânire luați
Locul ce vă așteaptă.
Lucrul vă cheamă,
Nu așteptați!
E încă pace:
Făurărie clădiți,
Pentru a face
Arme și zale.
Toate furnicile,
Harnice faceți
Rost de metale.
Voi însă, micile,
Cum sunt poruncile
Fie-vă muncile:
Lemne s-aduceți!
Lemnul se pune
În tainice flăcări,
Faceți cărbune!

GENERALISIMUL

Cu arc și săgeată
Purcedeți la baltă.
Ochiți-mi bâtlanii,
În cuiburi de ape
Nici unul nu scape.
Ochiți-mi semeții,
Pe toți dintr-odată.
Purcedeți degrabă,
Luați-le pene,
Ca noi s-apărem
La coif cu podoabă![^188]

[^188]: Lupta dintre pigmei și bâtlani este un motiv legendar antic. Se spunea că pigmeilor le plac penele bâtlanilor.

FURNICI ȘI DACTILI

Vai, cine ne scapă?
Din fierul călit
Vor lanțuri să facă!
Dar nu-i încă timpul
Să ne dezrobim.
Cu grijă să fim!

COCORII LUI IBYCUS[^189]

[^189]: Aluzie la cunoscuta baladă a lui Schiller, *Cocorii lui Ibycus.*

Strigăte de moarte, jale,
Zbatere de aripi, groază!
Ce suspine și ce geamăt
Ne ajung din valea joasă!
Toți au fost uciși, bâtlanii,
S-a-nroșit de sânge apa.
Pofta rea pe toți îi pierde,
Le ia pene și podoaba:
Flutură pe coiful unui
Crăcănel și burtăverde.
Voi însoțitorii noștri,
Călători bâtlani ai mării,
Pentr-o faptă ca aceasta
Luați drumul răzbunării.
Dușmănie-n veci prăsilei
Ce ucide-n faptul zilei.

*Se risipesc în văzduh.*

MEFISTOFEL *în vale*

Știam să domin nordicele vrăjitoare,
Cu-aceste spirite străine nu mă dumiresc.
La miazănoapte Muntele Nebun[^190] e un plăcut
Ținut: oricum, acolo nu mă rătăcesc.
Veghează-acolo pentru noi „Bătrâna“[^191],
„Ciobanul“[^191] cată de pe piatra lui în zare,
Și Măgurile fluieră pe plaiuri,
Dar totu-i pentru mii de ani, se pare.
Aici nu știi nici unde stai, nici unde mergi,
În orice clipă vrea pământul să se-ncrunte.
Prin vale netedă cutreier vesel,
Și înapoia mea deodată se ridică-un munte, Un munte care poate că nu-i tocmai munte, Destul însă de-nalt să mă despartă
De sfincșii mei. Tot mai zvâcnește-aici, din loc
În loc, câte-o văpaie luminând vreo aventură…
Mă cheamă încă-ademenindu-mă cu joc
Și cu ispite ștrengărești galantul cor.
Merg înainte! Prea obișnuit să gust ceva,
Încerc să prind ce-n cale mi-a cădea.

[^190]: *Brocken* (Muntele Nebun), în munții Harz, de care se leagă legendele valpurgice.

[^191]: „*Bătrâna*“, „*Ciobanul*“ – piscuri pe muntele Brocken.

LAMIILE *trăgând pe Mefistofel după ele*

Dă-i zor, mai repede,
Și tot mai departe,
În sus, în jos,
Când șovăind,
Când gureș grăind.
E foarte hazliu
Pe-un vechi păcătos,
Năstrușnic din fire,
Să-l tragem cu noi
Spre grea ispășire.
Cu țeapăn picior
El vine în urmă
Șontâc, șchiopătând.
Își trage copita
Spre noi căutând.

MEFISTOFEL *oprindu-se*

E un blestem cu toți bărbații înșelați.
De la Adam s-a început povestea.
Îmbătrânim, dar oare ne și cumințim?
Prostit am fost, de mi se duce vestea.
Cumplită stricăciune e poporul muieresc,
Cu fețe rumene, sulemenite obrăzare.
Nesănătoase sunt: oriunde le apuci,
Sunt găunos de putrede la mădulare.
O știm și-o prea vedem, când mâna le frământă,
Și totuși noi dansăm când târfele ne cântă.

LAMIILE *oprindu-se*

El pare-a șovăi, se-oprește. Stați!
Să nu ne scape! Nu-l lăsați!

MEFISTOFEL *mergând înainte*

Întinde mâna și apucă! Nu mi te lăsa
De îndoială prins ca într-un sac.
Căci dacă vrăjitoarele n-ar exista,
Ce diavol ar mai vrea să fie drac?

LAMIILE *cu grație*

Să ne-ncercuim eroul!
Dragoste de aprig soi
S-a trezit în el desigur
Pentru una dintre noi.

MEFISTOFEL

Femeiuști drăguțe-aș zice.
Nu vă ocărăsc prea tare.

EMPUZA[^192] *cu insistență*

[^192]: *Empuza* – o lamie cu un picior de măgar.

Nici pe mine! Dați-mi voie
Să m-alătur pe cărare;

LAMIILE

Asta nu-i de cercul nostru,
Ea ne strică jocul, rostul.

EMPUZA *către Mefistofel*

Picior de măgăriță am,
Mândra ta Empuză sunt.
Tu ai doar picior de cal,
Totuși, vere, te salut.

MEFISTOFEL

Necunoscuți credeam că voi găsi,
Dar rude aflu multișoare:
Din nordul meu până-n Elada,
Vai, numai veri și verișoare.

EMPUZA

Eu m-aș putea preface-n multe,
După dorință și cum vrei.
Pe umeri, capul de măgar,
Spre cinstea ta însă-mi pusei.

MEFISTOFEL

Pe-aici se pare că-nrudirea
E prețuită ca un mare har.
Cu orice preț țin să mă lepăd
De-o rubedenie măgar.

LAMIILE

Urâta-alungă, sus și jos,
Tot ce-i frumos și grațios.
Ce grațios, frumos ar fi,
În fața ei s-ar risipi.

MEFISTOFEL

Dar și acestea prin făptură
Suspecte-mi sunt peste măsură.
Obrajii lor ca niște roze
Mă tem c-ascund metamorfoze.

LAMIILE

Încearcă totuși! Suntem multe.
Întinde mâna, ca norocul
Să-ți vezi și cum te-ajută jocul.
Ce-nseamnă cântece de dor?
Ești doar un jalnic pețitor.
Mândru te plimbi, faci pe mărețul…
Acum se dă la ceata noastră.
Să cadă măștile sub cari v-ascundeți!
Și arătați-vă cum sunteți!

MEFISTOFEL

Îmi alesei cea mai frumoasă…

*Cuprinzând-o.*

Vai! Doar o mătură uscată!

*Prinzând pe alta.*

Și asta!… Față monstruoasă.

LAMIILE

Nu ești de altceva mai vrednic.

MEFISTOFEL

Micuța-aș vrea să mi-o răpesc…
Lacerta[^193] printre mâni îmi scapă.
Și ca un șarpe e cosița.
De ciudă prind pe cea înaltă.
Un băț de Tirsus[^194] am cuprins,
Cu un cocean de pin în loc de cap.
Ce mai apuc?… Da, una foarte grasă,
Cu care să mă desfătez pe plac.
O ultimă-ncercare! Fie!
Molàșă și dospită. Mare preț
Orientalii dau pe-asemenea nutreț.
Dar a crăpat gogoașa, fumurie.

[^193]: *Lacerta* – o șopârlă.

[^194]: *Băț de Tirsus* (grecește, *Tyrsos*) – bățul menadelor sau al bacantelor, înfășurat în foi de iederă și în frunze de viță, având la vârf un con de pin.

LAMIILE

Împrăștiindu-vă, plutiți.
Fulgerător, un negru zbor,
Împrejmuiți pe-al vrăjitoarei
Fiu îndrăzneț. Și-n cercuri reci
Bateți din aripi, voi lilieci!
Ne scapă ieftin, prea ușor.

MEFISTOFEL *scuturându-se*

Cuminte nu mă prea făcui.
Absurd e sudul ca și nordul.
Strigoi scrântiți aici și-acolo,
Dezgustători poeții și norodul.
Ca pretutindeni mascarada
E pentru simțuri numai joc.
Spre cele dulci m-am dat cu foc,
Făpturi de spaimă doar ajung.
Ce bucuros m-aș amăgi,
Dac-ar dura mai îndelung.

*Rătăcind printre pietre.*

Unde-am ajuns, nu e oază,
O cale-a fost, și-acum e groază.
Venii așa pe neted drum,
Și pietre-mi stau în cale-acum.
Zadarnic urc și iar cobor.
Găsi-voi sfincșii, locul lor?
Mirarea stă să mă înfrunte:
Să crească un asemeni munte!
În noapte parcă vrăjitoare
Zburând pe mături de nuiele
Adus-au muntele cu ele.

OREAS[^195] de pe o stâncă

[^195]: *Oreas* – o nimfă de munte.

Privește-n sus! E muntele
Bătrân cu vechea-i față.
Cinstește-abruptele cărări,
Ce Pindul le întinde-n ceață.
În neclintire-așa am stat
Pe când Pompei s-a refugiat.
Nebune pietrele de-alături
În zori de zi se dau în lături.
Asemeni basme văd pe rând
’Nălțându-se și iar picând.

MEFISTOFEL

Cinstire-ți dau, slăvită față!
Stejari măreți te-mpresurară.
Acolo-n beznă nu pătrunde
Lucirea lunii cea mai clară.
Dar lâng-o tufă văd trecând
O luminiță-ncet arzând.
Ah, câte sunt și câte nu-s!
Acesta e Homunculus!
Micuțule, tu vii – de unde?

HOMUNCULUS

Plutesc așa prin spațiu mare
Și-aș vrea să iau ființă-ntr-adevăr,
Fiola să mi-o sparg cu nerăbdare.
Dar după cele ce-am văzut, de când veghez,
În lume nu mă prea încumetez.
Îți spun așa cu jumătate gura:
Eu urmăresc doi filozofi cu stăruință,
Pe amândoi i-aud spunând: Natura!
De ei nu vreau să mă despart,
Căci ei cunosc desigur a pământului ființă.
Descoperi-voi astfel mai pe urmă
În care parte să mă-ndrum cu iscusință.

MEFISTOFEL

Întâmplător e bine cum s-a potrivit,
Căci unde duhuri și strigoi își fac sălaș
Un filozof este de-asemenea bine-venit.
Ca să te bucuri de priceperea și arta sa,
El o duzină de-alți strigoi va inventa.
De nu greșești, e clar că nu te cumințești:
Ființă dacă vrei să iei, s-o faci pe socoteala ta.

HOMUNCULUS

Un sfat când nu e rău, nu-l voi disprețui.

MEFISTOFEL

Pornește-atunci! Și-om mai vedea ce-a fi.

*Se despart.*

ANAXAGORAS[^196] către Thales[^197]

[^196]: *Anaxagoras* – filozof grec (secolul al V-lea î.Hr.). Goethe îi atribuia o concepție potrivit căreia vulcanii ar juca rolul cel mai important în transformarea scoarței terestre.

[^197]: *Thales* – filozof ionian (secolul al VI-lea î.Hr.), după concepția căruia totul s-a născut din apă.

Mă lupt cu mintea ta. N-ai cum s-o-nvingi.
Mai e nevoie de ceva, să te convingi?

THALES

S-apleacă valul bucuros de orice vânt,
Dar dă-ndărăt, față de stâncă și pământ.

ANAXAGORAS

Prin foc această stâncă s-a făcut.

THALES

Ce-i viu din umezeală s-a născut.

HOMUNCULUS *între amândoi*

Îngăduiți la pas alăturea să vin.
Eu însumi am dorință
Să iau ființă, să devin.

ANAXAGORAS

O, Thales, ai făcut cândva-ntr-o noapte,
Întruna singură, din ape și nămol
Asemeni munte pe câmp gol?

THALES

N-are nevoie doar de nopți, de ceasuri,
Natura-n curgerea ei vie.
Încet alcătuiește orice formă,
Nici chiar în mare nu e silnicie.

ANAXAGORAS

Aici însă a fost. Un foc plutonic,
Detunături de aburi, colosale,
Au spart străvechea scoarță pământeană,
Și munte nou s-a înălțat din vale.

THALES

Ce se urmează-n felu-acesta?
E muntele, și el, aci ca alții.
Cu-asemeni ceartă pierdem timpul,
Noroade amăgim – noi învățații.

ANAXAGORAS

Se umple muntele de myrmidoni[^198];
Prin crăpături, prin stânci, prin stive,
Pigmeii vin, furnici și gnomi
Și alte mici făpturi active.

*Către Homunculus.*

N-ai năzuit vreodat’ spre măreție,
Și ca un eremit trăit-ai după lege.
Dacă obișnuință ai lua pentru domnie,
În țara asta eu te-aș face rege.

[^198]: *Myrmidoni* – popor legendar de furnici, din care s-ar fi tras o veche populație a Greciei.

HOMUNCULUS

Ce spune Thales?

THALES

Sfaturi nu aș da.
Cu mici – la fapte mici doar te-ai deda.
Cu mari – chiar cel micuț devine mare.
Privește norul de cocori acolo-ntunecat,
Amenințând norodul tulburat.
La fel pe-un rege l-ar amenința.
Cu pliscuri aprige, cu ascuțite gheare,
Peste pitici, de sus, cocorii dau năvală,
Năpasta fulgeră, județ se face.
Căci fărdelegea a ucis bâtlanii
Stând liniștiți pe lâng-un lac de pace.
Dar ploaia de săgeți, ucigătoare,
Prilejuiește sângeroasă răzbunare,
Stârnind urgia înruditei seminții;
Nelegiuiți, pigmeii vor pieri,
Și scut, și coif, și lance sunt în van.
Pigmeilor ce le ajută pana de bâtlan?
Cum se ascund pitici, furnici!
Se risipește-n goană oastea celor mici.

ANAXAGORAS *după o pauză, solemn*

De-am lăudat pe cei de sub pământ,
Spre înălțimi îndrept acum cuvânt…
Tu, cea de sus, fără de vârstă, neîntunecata
Cu nume trei și cu-ntreită față,
Diana, Luna și Hecata[^199],
Tu care pieptul mi-l lărgești, gând peste-abis,
Tu care-n liniște lucești, puternic vis,
Deschideți hăul tău de umbre și-ți arată
Străvechea ta putere, fără vrajă, înc-o dată!

*Pauză.*

Dorință grabnic împlinită!
Rugăciunea mea, un gând
De-abia rostit spre înălțimi,
A scos natura din orând?
Și mare, tot mai mare se apropie
Tronul zeiței, auriu și scris rotund,
Grozav vederii este focul, unde umblu,
Crescând se înroșește tot mai sumbru…
Oprește-te! Disc plin de amenințare,
Să nu ne prăpădești cu țară și cu mare!
E-adevărat, deci, că tesalice femei
Te-au descântat cu vrăji cândva
Ca să cobori din calea ta,
Năpastă aducând. Se-ntunecă acuma discul.
Se rupe-apoi și fulgeră și dă scântei.
Cum pârâie! Ce șuier și cum pâlpâie!
Și durduie cu tunet de vântoase.
Supus, mă-ntind pe treptele zeiței.
Iertați! Sunt însumi, numai, pricina
Acestor întâmplări primejdioase.

*Se prosternă la pământ.*

[^199]: *Diana, Luna* și *Hecata* – trei nume ale lunii.

THALES

Câte n-a văzut și nu aude omu-acesta!
Prea bine, ce se petrecu, n-aș ști a spune.
Și n-am simțit la fel nimic din toate.
Mărturisesc că-s ceasurile cam nebune.
Și luna, iat-o-n lină legănare
La locul ei, acolo-n zare!

HOMUNCULUS

Priviți la muntele unde-s pigmeii!
A fost rotund, acum e ascuțit.
Ciocnire uriașă am simțit.
O stâncă[^200] a căzut din Lună
Și a zdrobit, fără s-aleagă
Vrăjmași și prieteni dimpreună.
Voi lăuda asemenea puteri nespus,
Ce, creatoare, într-o noapte, doar în una,
Deodat’, atât de jos, cât și de sus,
Clădirea-acestui munte o făcură-ntreagă.

[^200]: După părerea unor naturaliști din timpul lui Goethe, meteorii ar fi pietre ce cad din Lună.

THALES

Pe pace fii, căci totu-a fost închipuire.
Dispară deci prăsila cea urâtă și nedreaptă.
Că rege nu i-ai fost, e-un bine.
Să mergem către mările senine,
Unde primire minunată ne așteaptă.

*Se depărtează.*

MEFISTOFEL *urcând din cealaltă parte*

Prin stâncăria asta trebuie să urc,
Făcându-mi pârtie prin ram și rădăcină.
Pe muntele din nord miresme de rășină
Îmi amintesc cumva de smoală,
Și-aceasta-mi place. Și pucioasa de asemeni.
La grecii-aceștia urmă nu-i de suc de brad.
Sunt curios să știu cu ce anume
Încing ei chinul, flacăra, din iad.

DRIADA[^201]

[^201]: *Driadă* – nimfă de copaci.

În țara ta desigur ești un iscusit.
Printre străini ești prea puțin umblat.
Dar nu-ți întoarce către patrie simțirea,
Cinstește mai curând stejarul sfânt și-nalt.

MEFISTOFEL

Ce-ai părăsit, îți umblă-n gânduri și prin vis.
Obișnuință ce ți-a fost, rămâne-un paradis.
Dar spune-mi: ce se vede-n peșteră acolo,
Șezând în slab reflex cu întreită-nfățișare?

DRIADA

Sunt Phorkiadele[^202]! Te du spre ele,
Vorbește-le, de nu te-apucă-nfiorare!

[^202]: *Phorkiadele* – cele trei fiice de o urâțenie fără seamăn ale lui Phorkis, zeu al mării în furtună. Tustrele aveau un singur ochi și-un singur dinte, pe care și-l împrumutau când voiau să vadă sau să mănânce.

MEFISTOFEL

Voi îndrăzni. Zăresc ceva și mult mă mir.
Oricât n-aș vrea, mă ia mărturisirea gurii:
Asemenea făpturi nicicând nu mai văzui,
Mai slute sunt decât Muma Pădurii…
Păcatele ce-n obârșii osândă-au suferit
Le mai găsești urâte, oare, câtuși de puțin,
Când vezi ăst monstru întreit?
Noi nu le-am suferi – ce zic? –
Nici chiar pe treptele celui
Mai groaznic dintre iadurile noastre!
Aici le vezi în patria frumseții.
Și-aceasta zice-se că e antìc…
Se mișcă-acum, lăpădături de ale firii,
Și sunet dau ca liliecii și vampirii.

O PHORKIADĂ

Dați-mi voi ochiul, surioare, spre a iscodi
Cine la templul nostru îndrăznește a veni.

MEFISTOFEL

Slăvitelor, îngăduiți-mi să m-apropii
Și să primesc a voastră întreită binecuvântare.
Eu vin, necunoscut, ce-i drept, în fața voastră,
Dar înrudit cu voi de nu mă-nșel prea tare.
Pe Ops[^203] și Rhea[^204], vechile zeițe, le-am văzut,
M-am închinat și-n fața altor vrednici zei.
Și parcele chiar, ale Haosului, și-ale voastre
Surori, eu le-am zărit mai ieri, alaltăieri,
Dar n-am văzut ființe-asemeni vouă niciodat’.
Și-acuma tac și tare sunt vrăjit și încântat.

[^203]: *Ops* – zeitate romană a rodului îmbelșugat, soția lui Saturn. A fost identificată cu zeița Rhea.

[^204]: *Rhea* – în mitologia greacă, fiica lui Uranos și a Geei, sora și soția lui Cronos și mama lui Zeus.

PHORKIADELE

Un spirit pare-a fi, inteligent.

MEFISTOFEL

Mă miră doar că nu vă preamărește
Nici un poet. Cum fu aceasta cu putință?
Un pictor nu v-a luat vreodată ca model?
Să-ncerce dalta să vă-ntruchipeze în ființă
Pe voi, iar nu pe Iuno[^205], Venus[^206] și-altele la fel.

[^205]: *Iuno* – zeiță în mitologia latină (Hera în cea greacă), soția lui Iupiter.

[^206]: *Venus* – zeița frumuseții în mitologia latină.

PHORKIADELE

Ascunse-n noapte și-n singurătate,
Nu ne-am visat vreodat’ întruchipate.

MEFISTOFEL

Nici nu puteți, căci voi, străine lumii,
N-ați fost nicicând de cineva zărite.
Ar trebui, pentru aceasta, să sălășluiți
Prin locuri unde arta, bogăția se răsfață,
Și unde-n fiecare zi, la pas cu clipele grăbite,
Un bloc de piatră ca erou pornește-n viață.

PHORKIADELE

Mai bine ai tăcea, să nu ne dai dorințe!
La ce ne-ar folosi, de nimenea știute,
Născute-n noapte, nopții înrudite,
Aproape nouă înșine necunoscute?

MEFISTOFEL

Aceasta n-are totdeauna-nsemnătate!
Poți altora să dărui însușiri și calitate.
Voi sunteți trei, și totuși un ochi, un dintre, vă ajunge;
Ar merge, poate, ca-n mitologie,
În două s-adunăm ființa celor trei,
Iar ochiul celei de-a treia-al meu să fie,
Pentru un timp.

UNA

Crezi că se poate?

CELELALTE DOUĂ

S-o încercăm, dar fără ochi și dintre.

MEFISTOFEL

Ați scos din joc ce e mai bun!
Cum să obții, astfel, desăvârșită față?

UNA

Închide tu un ochi, și-apoi îngăduiește
Să ți se vadă dintele unic din față.
Atuncea din profil vei reuși
Fratern asemeni să ne fii.

MEFISTOFEL

E-o mare cinste. Fie-așa!

PHORKIADELE

Să fie!

MEFISTOFEL *ca Phorkias, în profil*

Iată-mă că m-am ivit,
Al Haosului fiu iubit și prea iubit.

PHORKIADELE

Noi ale Haosului fiice suntem ne-ndoios.

MEFISTOFEL

Rușine, vai! Mă crede lumea un hermafrodit.

PHORKIADELE

Treimea nouă a surorilor, cât de frumoasă e!
Doi ochi, doi dinți avem, noi Phorkiadele!

MEFISTOFEL

Va trebui spre alte locuri să-mi fac vad.
Să sperii dracii-n fund de iad!

*Pleacă.*

