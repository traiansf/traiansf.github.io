#### GALERIE ÎNTUNECATĂ

Faust. Mefistofel.

MEFISTOFEL

De ce mă tragi în gangurile sumbre?
Nu-i bucurie îndeajuns de-aleasă
În vălmășeala curții, pestriță și deasă,
Și nu-i prilej acolo de-amăgiri și glume?

FAUST

Asemeni vorbe să nu-mi spui,
Nici altele, tot răsuflate. Vorbe-n vânt.
Tu pleci și vii, și iarăși ieși,
Ferindu-te a te mai ține de cuvânt.
Eu însă sunt silit să dreg, să fac,
Mă mână mareșalul, cămărașul, după plac.
Iar împăratul, nici mai mult, nici mai puțin,
Vrea pe Elena și pe Paris[^132] în deplin
Trupește-n fața lui să-i vadă.
Întruchiparea ideală a bărbatului și a femeii
Din alt tărâm aici să cadă.
La faptă! Sau cuvântul vrei să mi-l dezminți?

[^132]: *Paris* – în legendele grecești, fiul lui Priam. El a fost ales să-și dea părerea asupra frumuseții celor trei zeițe: Hera, Athena și Afrodita. Afrodita îi făgăduiește că-i va dărui cea mai frumoasă femeie, pe Elena. Paris o răpește pe Elena, dezlănțuind astfel războiul troian.

MEFISTOFEL

A fost neghiob și ușuratic să promiți.

FAUST

Vezi tu, cu arta ta unde-am ajuns!
Nedumeriți în fundătură stăm.
Întâi noi l-am făcut bogat,
Acum ne cere să-l și desfătăm.

MEFISTOFEL

Tu crezi că toate de la sine vin.
Aici ajunserăm la trepte mai înalte.
Te-ntinzi spre un ținut foarte străin.
Și păcătos te-avânți în altă datorie.
Tu crezi că pe Elena o întruchipezi
Ușor, cum ai făcut stafia de hârtie
În loc de galbeni. Cu strigoaice și stafii,
Cu crasnici[^133] eu te pot servi.
Drăcoaicele iubite însă, deși nu-s de aruncat,
Cu eroinele divine nu-s de-asemănat.

[^133]: *Crasnici* – în folclor, corcituri de drac și femeie.

FAUST

Îmi cânți acuma tot în vechea strună.
Cu tine sunt mereu nesigur.
Ești tatăl piedicilor, ce s-adună,
Pentr-un mijloc, răsplată nouă vrei desigur.
C-un murmur doar, c-o vorbă rară,
Într-o clipită tu o faci s-apară.

MEFISTOFEL

Păgânătatea nu m-atrage chiar deloc,
Căci locuiește-n propriul său iad
Acest norod; dar este-o cale, un mijlòc.

FAUST

Vorbește, rogu-te, degrabă.

MEFISTOFEL

Fără de voie numai dau pe față
O taină mai înaltă. În singurătate peste fire
Sălășluiesc sublime, undeva, zeițe,
În preajma lor – nici timp, nici loc.
De ele să vorbim, de-am vrea,
Ne-ar încerca nedumerire –
Sunt *mumele*[^134]!

[^134]: Mitul mumelor este una din cele mai minunate plăsmuiri ale lui Goethe. El a găsit sugestii pentru crearea acestui mit în Plutarh, care vorbește despre o populație siciliană ce crede în zeițe-mume. Filozofia lui Platon l-a ajutat să adâncească aceste sugestii. „Mumele“ sunt la Goethe o ex presie plastică circumscriind prototipurile ființelor și lucrurilor, „fenomenele originare“.

FAUST *tresare înspăimântat*

Mume le zici tu? Așa?

MEFISTOFEL

Te înfioară?

FAUST

Cât de ciudat s-aude-aceasta. Mume! Mumele!

MEFISTOFEL

Zeițe, vouă muritorilor necunoscute,
De noi nu bucuros numite, dar știute.
Lăcașul lor îl dibuiești în adâncime.
C-avem nevoie-acum de ele – e o vină,
Dar vina cade doar pe tine.

FAUST

Și drumul către ele?

MEFISTOFEL

Drumul? Nu-i nici unul!
Sau dacă vrei, un drum pe unde nu-i cutreier,
Nici praguri nu-s. Un drum în nedorință,
Spre ceea ce nu este de râvnit.
Ești gata să pornești, încă-n ființă?
Zăvoare nu-s de tras, nici de deschis lăcate.
Singurătăți vuind te bântuie prin creier.
Știi tu ce-nseamnă – pustiu – singurătate?

FAUST

Să mă scutești de-asemenea rostiri,
Ce-mi amintesc bucătăria vrăjitoarei
Și vremi de mult trecute, veștede simțiri.
N-am fost eu nevoit cu lumea să comunic?
Să-nvăț eu însumi golul și să-nvăț
Același gol pe alții, pe cutare și cutare?
Și de rosteam cu judecată înțelesul,
Nepotrivirea răsuna de două ori mai tare.
Și n-am fost nevoit eu oare de netrèbnicii
Să caut fuga în singurătate, ca-n pustii,
Ca-n urmă, spre a nu trăi deoparte,
Diavolului să mă dau pe viață și pe moarte?

MEFISTOFEL

Și dacă înotând, chiar oceanul de l-ai trece
Și ai vedea acolo nesfârșitul rece,
Tu ai zări încaltea undă după undă,
Și dacă-nfricoșarea-ar fi să te pătrundă,
Tu totuși ai vedea ceva. Prin adâncimea verde
Tu ai zări delfinul cum se pierde
În ogoiata mare, soarele și luna,
Nimic însă nu vezi în golul gol de totdeauna,
N-ai auzi nici pasul, unde-alergi,
Și n-ai găsi nici un temei, să stai, să mergi.

FAUST

Te-ntinzi la vorbă ca un mistagog[^135],
Ce-i hotărât discipolii să și-i înșele.
Numai de-a-ndoaselea. Spre gol mă îndrumezi, Să cresc acolo-n artă și-n putere; Mă pui ca pe maimuța din poveste
Din jar să-ți scot castane, fără clește.
Dar înainte! Ducă-ne în adâncime mersul.
În Golul tău sper să descopăr Universul.

[^135]: *Mistagog* – în Grecia antică, un om care își inițiază novicii în „mistere“, în cultele religioase, secrete.

MEFISTOFEL

Eu laudă îți aduc la despărțire.
Și văd că ai pătruns și-a diavolului fire.
Ia cheia-aceasta.

FAUST

Lucru de nimic.

MEFISTOFEL

S-o iei și ține-o! Și să n-o disprețuiești!

FAUST

Ea crește-n mâna mea, și luminează fulgerând.

MEFISTOFEL

Iei seam-acum, ce ai în ea? Iei seama? Spune!
Adulmecă această cheie locul, în adânc.
Urmeaz-o. Ea te duce către mume!

FAUST *cutremurându-se*

Spre mume! Mă cutremură de fiecare dat’.
Ce e acest cuvânt înfricoșat?

MEFISTOFEL

Ești mărginit? Te stingherește-un nou cuvânt?
Vrei să auzi doar ce-ai mai auzit?
Nimic să nu te stânjenească, după ce
Cu-atâtea lucruri minunate te-ai obișnuit.

FAUST

Înțepenirea nu-i o cale, nici aduce mântuire.
Înfiorarea[^136] e a omului supremă calitate.
Oricât de rar ar fi, cutremurat
El simte-adânc cele măreț-înfricoșate!

[^136]: Înfiorarea, uimirea în fața tainelor lumii și a tiparelor ei, era, după Goethe, suprema trăire la care poate ajunge omul.

MEFISTOFEL

Cufundă-te, sau dacă vrei: te-nalță!
Totuna e. Desprinde-te din ceea ce devine
Și intră-n altă mare-mpărăție!
Te bucură de ceea ce a încetat să fie!
Se împletesc ca norii formele-n cutreier.
Cheia mișcând, departe să le ții de tine!

FAUST *entuziasmat*

Strângând-o, simt putere ce mă-ndreaptă
Cu piept lărgit spre mare faptă.

MEFISTOFEL

Înflăcărat triped ți-a da-n adânc de veste
Că ai ajuns la cel din urmă prund.
Acolo mumele le vei vedea
Șezând, umblând, în cerc profund:
Întruchipări și faceri din adânc,
Icoane-n jur a toată creatura, vagi și sumbre,
Desfășurare veșnică a veșnicului tâlc.
Nu te-or vedea, căci ele văd doar umbre.
Primejdia e mare. Teama să ți-o stingi
În inimă, și mergi, mergi înainte,
De-a dreptul spre triped, cu cheia să-l atingi!

*Faust face un gest hotărât și poruncitor cu cheia.*

MEFISTOFEL *privindu-l*

E bine-așa.
Tripedul te urmează, servitor supus.
Nepăsător să urci, norocul te înalță,
Și înainte de-a băga de seamă ele, l-ai adus.
Și-odat-aici cu tine-avându-l, în lumina
Aceasta, tu din noapte chemi eroul, eroina.
Întâiul tu ai fi, ce îndrăznește fapta,
Și fapta împlinit-o să rămâie.
Apoi oricând, după o magică rețetă,
În zei se schimbă fumul de tămâie.

FAUST

Și-acum?

MEFISTOFEL

Ființa ta coboare!
Cufundă-te, bătând pământul din picioare!
La fel urca-vei, spre ținutul slavei!
Faust bate din picior și se cufundă.

MEFISTOFEL

Ah, cheia de i-ar fi de vreun folos!
Sunt curios. Va reveni oare de jos?

