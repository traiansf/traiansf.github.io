#### CORUL ÎNGERILOR

Mult se cuvine,
Ce nu v-aparține
Să ocoliți.
Ce starea vă tulbură
Nu suferiți!
Puterile silnice
Vrednic înfruntă-le!
Pe căile zilnice
În cercul ceresc
Dragostea cheamă
Pe cei ce iubesc.

MEFISTOFEL

Îmi arde capul, inima, ficatul –
E-un element supradrăcesc, ce s-a ivit,
Mai aprig decât flacăra din iad.
De-aceea gemeți într-atâta de cumplit,
Nenorociți îndrăgostiți, care respinși
După iubită vă uitați cu ochi prelinși.
Și eu? De ce mă uit în partea ceea,
Când sunt mereu cu ea-n gâlceavă?
Mi-a fost privirea într-acolo dușmănoasă.
Pătrunsu-m-a ceva străin din slavă?
Îmi place să mă uit la ei, drăguții tineri,
Să blèstem nu mai pot; ce mă reține?
Iar de mă las vrăjit de vreunul,
Pe viitor cine-i nebunul?
Băieții naibii, ce-i urăsc de-a bine,
Îmi par drăguți din cale-afară.
Frumoși copii, să-mi spuneți dară:
N-eți fi și voi din neamul luciferic?
Aveți pe vino-ncoa, v-aș săruta,
Voi inima mi-o îndulciți în întuneric.
Mă simt ca pus pe tihnă, și nespus de bine,
Parcă de mii de ani v-aș fi văzut,
De mângâiat ca micile feline,
Din ce în ce, tot mai frumoși voi vă iviți,
Apropiați-vă, o dată doar să mă priviți.

ÎNGERI

Venim, de ce-napoi tot mâi?
Ne-apropiem și, dacă poți, rămâi!

*Îngerii ocupă, mișcându-se, întregul spațiu.*

MEFISTOFEL *împins în avanscenă*

Spuneți că suntem duhuri blestemate,
Voi sunteți îns-adevărații vrăjitori.
Bărbați, femei, la fel, de-atâtea ori
Voi în ispită-i duceți. Ce-ntâmplare!
Acesta-i al iubirii element?
Întregul trup de foc s-aprinde,
Și-n ceafă doar îl simt prezent.
Descindeți numai, ochiul meu vă pretuiește,
Mișcați-vă suavi, dacă se poate mai lumește,
O față serioasă minunat vă prinde,
Aș vrea însă o dată să vă văd zâmbind.
O veșnică-ncântare m-ar cuprinde.
Priviți, aș zice, cum îndrăgostiții fac:
C-un mic surâs pe gură pus, umbratic.
Tu, lung vlăjgan, îmi ești cel mai simpatic,
Popeasca mutră doar nu-ți vine bine,
Mai pofticios, mai galeș uită-te la mine!
În cuviință ați putea mai goi să vă purtați –
Mult prea morală e cămașa-n falduri lungi și late. –
Ei fața și-o întorc – și-i văd din spate!
Ce apetit stârnesc! Juni blestemați!

CORUL ÎNGERILOR

Să vă întoarceți
Spre limpezime,
Voi, iubitoarele,
Flăcări-mulțime.
Cei ce dobândă
Au doar osândă,
Adevăr din vecie
Salvare le fie!
De rău mântuiască-se
Spre claritate
Și unitate.

MEFISTOFEL *venindu-și în fire*

Asemenea mă simt lui Iov, năpăstuitul,
Buboi lângă buboi e trupul – chinuitul,
De sine îngrozit, triumfător în clipa
Când singur, ca-n oglindă el se vede,
Și când în sine și în neamul său se-ncrede.
Salvată e a noastră nobilă proprietate!
Nălucile iubirii sunt pe căile pieirii.
S-au mistuit infame flăcările destrămate.
Și-acum le blèstem crunt pe toate!

CORUL ÎNGERILOR

Sfintele flăcări!
Cel ce de ele-i cuprins
Se simte-n viață
Cu bunii ne-nvins,
Cu preafericiții.
Lumini se răsfiră.
Uniți, voi cu toții,
Suiți ne-ncetat,
Văzduhu-i curat
Și duhul respiră.

*Ei se ridică, răpind partea nemuritoare a lui Faust.*

MEFISTOFEL *privind împrejur*

Dar cum? – Unde plecară?
Norod nevârstnic, m-ai surprins!
Cu prada către cer zburară.
De-aceea-au dat târcoale groapei!
Mi s-a furat o mare, unică comoară.
Înaltul suflet, mie zălogit,
Cu șiretenie l-au șterpelit.
La cine, unde să mă plâng?
Cine reface dreptul meu știrbit?
Ai fost la bătrânețe păcălit,
Și-ai meritat, căci ești nătâng.
Lucrai greșit. Am rătăcit, că mi-e rușine!
Ce jalnic s-a sfârșit o mare opintire!
Absurdă dragoste, vulgară poftă a-ncercat
Pe diavolul viclean-smolit.
Dacă istețul, mult pățit, s-a ocupat
Cu-asemenea copilăroase nerozii,
Într-adevăr nu-i mică nebunia
Ce la sfârșit îl birui.

