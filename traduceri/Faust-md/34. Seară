#### SEARĂ

*O odăiță curățică.*

MARGARETA *împletindu-și și legându-și cosițele*

Ah, ce n-aș da să știu
Domnul de astăzi cine-a fost!
Părea cutezător de-a binelea,
Din casă mare și cu nobil rost.
I se putea citi pe față
Și, într-un fel, din vorba-i îndrăzneață.

*Iese.*

Mefistofel. Faust.

MEFISTOFEL

Intrați încet! Și-aveți de toate!

FAUST *după oarecare tăcere*

Te rog acuma singur să mă lași.

MEFISTOFEL *iscodind în preajmă*

Nu toate fetele se țin așa curate.

*Iese.*

FAUST *privind împrejur*

Bine-venită fii, lumină de amurg,
Beteală care umpli sanctuarul!
Cuprinde-mi inima, iubire, ce cu dulci
Speranțe-ți potolești amarul.
Respiră-n preajmă simțământul păcii,
Al rânduielii și al mulțumirii.
În sărăcia-aceasta ce belșug,
Între pereții-nguști, ce loc al fericirii!

*S-așază în fotoliul de piele de lângă pat.*

Primește-mă, fotoliu, care și pe-naintași,
În truda și în bucuria lor, i-ai ocrotit.
De câte ori în jurul tronului acesta
Copiii nu s-au hârjonit.
Poate c-aici, cu mulțumire pentru Moș Crăciun,
Iubita mea, cutremurată de evlavie, a sărutat
Veșteda mână a părintelui străbun.
Să stau aici, să stau pierdut în reverii.
În preajmă simt, copilă, duhul tău.
Cum freamătă, al rânduielii și-mplinirii,
Cel ce te-ndrumă zi cu zi,
Cel ce te-ndeamnă să întinzi curat covorul,
Chiar firul de nisip îl simt în jurul tău făcând ocolul.
Iubite mâini și chip zeiesc, prin voi, prin tine,
Căsuța un imperiu ceresc devine!
Și-aici?

*Dă în lături o perdea de la pat.*

Ah, ce prăpastie de voluptate
M-atrage! Aș rămânea, eternitate.
Natură, tu-n ușoare visuri peste fire
Un înger ai întruchipat aici.
Copila-aici dormea, cu pieptul fraged, plin
De caldă viață. Din ce sacră plămădire,
S-a împlinit chipul divin!
Și tu? Ce te-a adus?
Ce-adânc și tainic sunt mișcat!
Ce vrei? Și inima de ce e grea?
Sărmane Faust, cum te-ai schimbat!
Văzduh de vrajă m-a cuprins?
Eram împins doar să mă bucur.
Și-acuma mă destram în vis.
O jucărie sunt oricărei adieri?
Dac-ar intra acum – cu suflet strâns
Ai ispăși fărădelegea ta.
Marele om, ce mic s-ar face,
Topit și-ntins cu fața la podea.

MEFISTOFEL *intrând*

Haideți, mai repede! C-o văd venind.

FAUST

Să plec. Să plec. Să nu mă mai întorc.

MEFISTOFEL

Aceasta-i, iată, pentru ea.
Rost vă făcui de-o cutiuță
Așa la repezeală dintr-un loc.
S-o așezați în dulăpior, într-un ungher.
S-a pierde fata tot privind, mă jur pe cer.
Niscai lucioase lucrușoare
Am pus în cutiuță,
Că vezi, copilul e copil, și jocul joc.

FAUST

Nu știu, s-o fac sau nu?

MEFISTOFEL

Mai întrebați?
Sau vreți ca să păstrați comoara?
Atunci vă sfătuiesc, nebuna poftă s-o lăsați,
Să mă scutiți de altă oboseală
Și să-mi cruțați frumosul, scumpul timp.
Dar sper să nu fiți într-atâta de zgârcit.
În ceafă eu mă scarpin, iscodesc

*– Pune cutiuța în dulap și închide –*

Copila tânără cum aș putea
Pe voia inimii să v-o-nvârtesc,
Și domnia voastră vă uitați
Cu gravă aiureală, ca și cum ar fi-ntr-o sală
De cursuri să intrați
Și ca și cum în fața ochilor v-ar sta
Aievea întrupate fizica și metafizica!
Să mergem repede!

*Ies.*

MARGARETA *cu o lampă*

Mă-năbuș. Ce năduh aici!

*Deschide fereastra.*

Și totuși, parc-afară nu e cald.
Simt nu știu ce, mi-e nu știu cum.
Aș vrea să vie mama-acasă.
Fior pe spate mi se lasă.
Ah, ce fricoasă fată sunt, și câte
Mi se năzar de la un colț la celălalt.

*Începe a cânta, dezbrăcându-se.*

A fost un rege-n Thule[^49],
Fidel nespus. În dar,
Murind, iubita-i dete
De aur un pahar.
Drag mai presus de toate
Paharul își golea
La orișice ospețe.
Și ochiu-i lăcrima.
Iar când a fost să moară
Cetăți și-a numărat.
Urmașului le dete.
Paharul nu l-a dat.
Regească masă-ntinse,
Viteji chemă la el,
În sala părintească,
La mare, în castel.
Acolo sta bătrânul
Aprinse vinuri bând,
Și aruncă paharul
În val ca-ntr-un mormânt.
El îl văzu în mare
Tot mai adânc căzând.
Pleoapele-i căzură.
N-a mai băut nicicând.

*Deschide dulapul să-și atârne veșmintele și zărește cutia cu bijuterii.*

Cutia-aceasta cum ajunse-aicea dintr-odat’?
Dulapul l-am închis, o știu.
Ce-o fi-năuntru oare? De mirat!
Se poate cineva să-l fi adus zălog.
Și mama poate împrumut a dat –
Am s-o deschid, sau nu?
De-o panglică atârnă o cheiță.

*Deschide.*

Ah, Doamne, Dumnezeule, te uită!
Așa ceva nu mai văzui.
C-o astfel de podoabă chiar și o domniță
De mare sărbătoare s-ar putea împodobi.
Mă prinde oare lanțul auriu-verzui?
A cui o fi podoaba? În oglindă m-aș privi.

*Încearcă podoabele în fața oglinzii.*

Cerceii barem dac-ar fi ai mei!
De-ndată-arăți cu totul altfel și
Te-mbujorezi ca macii.
La ce-ți ajută frumusețea, tinerețe?
E bună și ea, nu zic ba,
Dar lăudată e cu glasul-jumătate,
Cu milă oarecum și pe departe.
Spre aur se îndrumă, și de aur
Atârnă totuși totul.
Ah, noi săracii!


[^49]: Thule — numele dat de romani unui ostrov legendar din ținuturile extreme de miazănoapte.
