#### STRADĂ

Faust. Mefistofel.

FAUST

Ei, face-se? Mai trebuiește mult? Sau stăm pe loc?

MEFISTOFEL

Ah, bravo! Vă găsesc cuprins de foc?
Încă puțin și Margareta este-a voastră.
O veți vedea deseară la vecina ei, la Marta.
E o femeie ca făcută pentru arta
Și meșteșugul de codoșcă, după pofta noastră.

FAUST

Stăm bine, deci.

MEFISTOFEL

Se cere însă ceva-n schimb!

FAUST

O slujbă pentru alta. Gata sunt. Poftim!

MEFISTOFEL

Pentr-un certificat se cere mărturii să fim,
Că soțul ei zace-n pământ
La Padova în loc prea sfânt.

FAUST

Va trebui să facem deci
Călătoria pân-acolo mai întâi. Aud? Ascult.

MEFISTOFEL

*Sancta Simplicitas!*[^50] Nu e nevoie de nimic.
Fiți martor, făr-a ști prea mult.

[^50]: „Sfântă naivitate!“ (lat.). Exclamația reformatorului ceh *Ján Hus* (1369–1415) când a fost ars pe rug.

FAUST

De nu știi altceva mai bun, planul ți-l stric.

MEFISTOFEL

Om sfânt ce ești! E-ntâia oară că-n viață
Depuneți falsă mărturie?
Oare n-ați dat de-atâtea ori solemne definiții?
Nu v-ați rostit cu îndrăzneață vorbărie
Despre dumnezeire, lume, despre tot ce-n ea se mișcă
Și despre om și despre tot ce-n inimă se iscă?
N-ați ridicat de-atâtea ori obraznic fruntea?
Și totuși, sincer dacă sunteți, nu veți spune
C-ați fi știut despre acestea un cuvânt mai mult
Decât despre decesul domnului în chestiune.

FAUST

Un mincinos rămâi și un sofist.

MEFISTOFEL

Așa ar fi de n-aș cunoaște totul mai adânc.
Căci mâne, în al cinstei nume,
Din minți vei scoate pe sărmana Margareta,
Jurând pe toată dragostea din lume.

FAUST

Desigur, și din toată inima!

MEFISTOFEL

Îi vei vorbi despre eterna dragoste,
Despre-un îndemn ceresc, atotputernic –
Din inimă țâșni-vor astea toate?

FAUST

Ei, lasă astea! – Când pentru vârtejul,
Pentru simțirea ce mă ia cu foc,
Un nume dibuiesc, făr’ de-a găsi vreunul,
Și-apoi prin lumi cutreierând
Cuvântul caut cel mai ’nalt,
Când flacăra, de care ard,
Cerească, veșnică și infinită o numesc pe rând,
E asta doar minciună, joc?

MEFISTOFEL

De partea mea-i dreptatea totuși!

FAUST

Ah, contenește, rogu-te. Ce fel ți-ar sta
Plămânii să mi-i cruți de oboseală?
Cel ce dreptate vrea cu orice preț să aibă,
Mereu vorbind, o va avea.
Din parte-mi sunt sătul de flecăreală.
Dreptate ai, fiindcă eu n-am încotro.

