#### MIEZUL NOPȚII

*Vin* patru femei cărunte.

ÎNTÂIA

Sunt Lipsa, așa mă numesc.

A DOUA

Eu sunt Vina.

A TREIA

Eu Grija.

A PATRA

Nevoia sunt eu.

CÂTEȘITRELE

Închisă e ușa, nu putem intra.
Stă-n casă aci un bogat. N-am intra.

LIPSA

În umbră atunci mă prefac.

VINA

Mă prefac în nimic.

NEVOIA

Nu vrea să mă vadă-un obraz răsfățat.

GRIJA

Surori, surioare, intra nu puteți nicidecum.
Dar Grija prin gaura cheii își face un drum.

*Grija dispare.*

LIPSA

Surori, depărtați-vă, surelor, mergeți de-aci.

VINA

Eu sunt lângă tine, mereu cea dintâi.

NEVOIA

Nevoia e-alăturea, după călcâi.

CÂTEȘITRELE

Trec norii, pier stelele – toate.
Din urmă, din urmă, de foarte departe,
O soră ne vine cu pasul de – Moarte.

*Pleacă.*

FAUST *în palat*

Patru văzui venind, doar trei plecând.
Al vorbei tâlc nu l-am mai prins.
Parcă Nevoia se numea cărunta umbră,
Și Moartea fost ecoul, rima sumbră,
Și găunos suna, duhovnicește stins.
Spre libertate încă pârtie nu mi-am făcut.
Dac-aș putea magia fără de sfială
S-o-nlătur, vrăjile cu totul să le uit,
Dac-aș putea să stau, Natură, om în fața ta,
Viața omenească ar fi vrednică de osteneală.
Un om eram, când încă sumbrei căi
Nu m-am dedat, când încă nu m-am blestemat.
Acum văzduhul de atari năluci
E-așa de plin, că nu știi încotro s-apuci.
O zi, de este, clar să ne surâdă,
Cu visul ei ne-ncurcă noaptea hâdă.
Ne-ntoarcem veseli din pripoare.
Dar croncăne un corb. A ce? A nenoroc.
Deșartele credinți ne țin mereu pe loc.
Strigoi și semne, apariții dibuim,
Și înfricoșați stăm singuri, prinși în laț.
Scârțâie poarta, nimenea nu intră.

*Cutremurat.*

E cineva aici?

GRIJA

Da!

FAUST

Cine ești?

GRIJA

Nu-i îndeajuns că sunt aici?

FAUST

Să pleci!

GRIJA

Sunt bine unde sunt, și unde ești.

FAUST *întâi înfuriat, apoi domol*

Bagă de seamă! Nu-ncerca să mă vrăjești.

GRIJA

Surdă-urechea dac-ar fi,
Inima tot m-ar auzi.
Când aceeași, când schimbată,
Mi-e puterea-nfricoșată.
Pe cărare și pe unde
Chipul meu mereu pătrunde.
Nedorită, dar găsită,
Blestemată, dezmierdată.
N-ai cunoscut tu Grija niciodată?

FAUST

Prin lume am ținut-o, goană,
Și apucai orice plăcere.
Ce nu-mi plăcea, lăsai să plece.
Ce îmi scăpa, lăsam să treacă.
Și am dorit din nou și cu putere,
Și am dorit mereu, cât zece.
Un iureș fostu-mi-a viața,
A fost puternic, fost-a mare,
Acum cuminte-n așezare.
Mi-e cunoscut întreg pâmântul,
Spre „dincolo“ nu este zare.
Nerod cine-ntr-acolo cată,
Închipuindu-și că-n tărie
Ființe-asemeni lui să fie.
Rămâi în cercul tău, căci lumea
Pentru cel vrednic nu e mută.
Nevoie nu-i de-a hoinări prin veșnicie.
Ce-apropiat cunoști, ușor cuprinzi.
Cutreieri astfel ziua pământeană.
Din fire nu-ți ieși, dacă strigoi zărești.
Să-ți afli chinul, fericirea-n-naintare,
Nemulțumit de clipă, de oricare.

GRIJA

Cel ce este-n a mea mână,
Nu-i ajută lumea toată.
Soarele – lui nu-i răsare,
Nu-i apune niciodată.
Având simțuri luminoase,
Poartă înăuntru bezne,
Și comori, oricâte are,
Liniște nu află lesne.
Fericirea, nenorocul
Îl frământă prin tot locul.
Lângă pâne, mană vie,
Flămânzește-n bogăție.
Bucuriile și cazna
Le amână pentru mâne.
Grija lui e viitorul,
Ne-mplinit mereu rămâne.

FAUST

Cu astea-ți spun că nu mă-ndupleci.
Nonsensuri nu mai pot s-ascult.
Te du de-aci! Litania-i stupidă.
Mi s-a scârbit de ea de mult.

GRIJA

Să se ducă, sau să vină –
Hotărâre nu mai are.
Șovăie cu pași nesiguri
Pe-nceputa lui cărare.
Și se pierde tot mai tare,
Mai pieziș el vede totul;
Pentru alții, pentru sine
Rămânând împovărare,
Când respiră, când se-neacă.
Este viu încă oleacă.
Nu mai speră, nu se-mpacă.
O asemenea-nvârtire
Și atare-ntrelăsare,
Datorii plinite-n silă,
Ațipire cu coșmare,
Întremare neîntreagă,
Libertate fără vaduri
De locșorul lui îl leagă,
Pregătindu-l pentru iaduri.

FAUST

Nefericiți strigoi, așa întâmpinați
De mii de ori umanele ființe.
Chiar zilele indiferente le prefaceți
În hâd vârtej de suferințe.
Știu bine c-anevoie scapi de demoni,
Greu de tăiat sunt legăturile severe.
Dar Grijă tu, mărime furișată,
Nu recunosc a ta putere.

GRIJA

S-o afli dar, când blestemând
Întorc spre ușă a mea umbră.
Viața-ntreagă oamenii sunt orbi,
Tu, Faust, să fii acum la urmă!

*Suflă peste el și pleacă.*

FAUST *orbește*

Tot mai adâncă noapte-aici pătrunde,
Lumina doar lăuntric mai lucește.
Ce am gândit, de zor voi duce la izbândă.
Cuvântul Domnului, el singur mă-nsoțește.
Sculați, voi slugi și salahori cu toții!
Faceți să văd, ce îndrăzneț am conceput!
Luați unealta, târnăcopul și lopata!
Să izbutească planul chiar de la-nceput.
Orânduiri severe, sfânta hărnicie
Își vor găsi din plin răsplata.
Să se-mplinească opera cea mai măreață,
Ajunge-un singur spirit pentru mii de brațe.

