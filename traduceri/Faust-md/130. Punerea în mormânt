#### PUNEREA ÎN MORMÂNT

LEMUR *solo*

Cine-a clădit așa de rău
Căsuța cu lopata?

LEMURI *în cor*

Pentru un oaspe negătit,
Când casa fuse gata,
Destul de bine a ieșit.

LEMUR *solo*

Cine odaia a-ngrijit?
Nu-s scaune, nici masă.

LEMURI *în cor*

Pe termen scurt, pentru puțin
Îți fuse-mprumutată.
Mulți creditori așteaptă.

MEFISTOFEL

Întins e trupul. Sufletul, de-ar vrea să iasă,
I-arăt un document semnat cu sânge.
Dar din păcate azi mijloace-atâtea sunt
De a sustrage diavolului încă pe pământ
Chiar sufletele cari pe drept le strânge.
Pe vechiul drum de stavili te lovești,
Pe noul drum recomandat nu ești.
Că altfel ieșeam singur din strâmtoare.
Sunt nevoit de a recurge-acum la ajutoare.
În toate trebile ne merge prost!
În obiceiul moștenit, în vechiul drept,
Să te încrezi nu-i înțelept.
Ieșea-n răsufletul din urmă sufletul,
De-ndată ce căldura trupului s-a stins.
Eu stam la pândă; ca pe-un șoarece grăbit
Îl înșfăcam, în gheare, strâns.
Acuma șovăie; scârboasa cas-a hoitului
Nu vrea s-o părăsească. S-ar zice că e laș.
Târziu doar, elementele ce se urăsc
L-alungă jalnic din sălaș.
Și dacă zile, ceasuri, stau cu nerăbdare –
Când? Cum? Și unde? asta-i trista întrebare.
Bătrâna Moarte și-a pierdut puterile fulgerătoare.
E îndoielnic uneori chiar și ce sigur pare.
Adesea mă uitam la țepenele membre,
Era părere. Se puneau iar în mișcare.

*Cu gesturi de vrajă fantastic poruncitoare.*

Veniți cu pas grăbit, și-n bune toane,
Voi domni cu drepte, domni cu strâmbe coarne,
Din vechea seminție-a dracilor, de vajnic soi,
Aduceți și gâtlejul iadului cu voi.
Gâtlejuri are multe iadul, multe, multe,
Înghite după ierarhii și demnitate.
Dar și această joacă se va face
De-acum cu mai puțină scrupulozitate.

*În stânga, gâtlejul iadului se deschide îngrozitor.*

Prin colți rânjiți, sub bolta hăului, de scrum,
Izvor de furie – un fluviu de foc!
În fundul fierberii, prin clocotul de fum,
Zăresc a flăcărilor veșnică cetate.
Mareea focului până la dinți răzbate.
Și osândiți, nădăjduind scăpare, vin, vin înotând,
Dar uriașă-i sfâșie hiena; rând
Pe rând apucă iar pe drum arzând.
Multe rămân ascunse prin unghere,
Pe unde spaimele și-arat-a lor putere.
Pe păcătoși e bine să-i înspăimântați deschis,
Să nu-și închipuie că-i amăgire doar și vis.

*Către dracii grași, cu coarne scurte și drepte.*

Ei, ticăloși burtoși cu buci de foc,
Văpaie-mi dați, grași de pucioasă,
Cu nemișcată ceafă, scurtă, groasă,
La pândă-mi stați, priviți spre-un loc
Mai jos, dacă lucește ca fosfòrul:
E suflețelul, Psyche[^300]-ntraripata;
De-o jumuliți, rămâne-un vierme;
Îi pun pecetea mea, odorul!
Și-apoi în foc cu ea, și în vârtej prin vreme!
Spre regiuni mai joase iscodiți,
Burtoșilor, e-a voastră datorie;
De i-a plăcut să locuiasc-acolo,
Tocmai așa de sigur nu se știe.
Ea în buric e bucuros acasă,
Păziți, pe-acolo scapă, de-o să iasă.

*Către dracii slabi, cu coarne lungi și strâmbe.*

Voi țâri subțiri, precum Lungilă uriașul,
Cătați prin aer, dibuiți mai tare,
Întindeți brațe, scoateți gheare.
Să-mi prindeți mica zburătoare.
Ea rău se simte-n vechea casă,
Și geniul, oricum, pe sus el vrea să iasă.

*Se vede o* aureolă, *pe sus, la dreapta.*

[^300]: *Psyche* – personificare mitologică a sufletului.

CEATĂ CEREASCĂ

Veniți, voi trimișii,
Voi rude cerești,
Zburând peste cele
Adânc pământești,
Aduceți sub stele
Viață sfârșiților,
În lină plutire
Un semn de iubire.

MEFISTOFEL

Glas fals aud, urâte dezacorduri,
Pe sus, cum nedorită zi se face.
E-un sunet băiețos-fetesc, stricat amestec,
Cum gustului-evlavios îi place.
Voi știți că-n ore-adânc proclete
Am plănuit desființarea omenirii.
Rușinea cea mai mare ce o născocirăm[^301],
Amestecul de genuri împotriva firii,
Ei adorării îl găsesc destul de demn.
Ăști gură-cască vin smeriți,
Pe-atâția ni i-au smuls fățarnici.
Cu arme de-ale noastre ne înfruntă,
Sunt și ei draci, dar travestiți.
Să pierdem azi, ar fi o veșnică rușine.
Lângă mormânt stați pază, bine!

[^301]: Traducătorul a acceptat interpretarea pe care a dat-o acestui vers (în original cam ermetic) Robert Petsch în ediția comentată și adnotată, apărută sub titlul *Goethes Faust* (ed. a II-a, Bibliographisches Institut, Leipzig, 1925).

CORUL ÎNGERILOR *risipind roze*

Roze, în vânt
Balsam risipind!
Fluture creanga,
Pământ înviind.
Pecete spărgând,
Voi muguri, grăbiți,
Grăbiți să-nfloriți!
Dea primăvara,
Duceți voi purpura,
Și-un paradis
Celui ce doarme
Fără de vis!

MEFISTOFEL *către diavoli*

Ce tresăriți? E-un obicei de iad?
Să-mi țineți piept petalelor ce cad!
La locul său orice ortac! Flori risipind,
Ei speră, ca ieșiți din minți,
Să-nzăpezească diavolii fierbinți.
Dar sub suflarea voastră totul se topește.
Suflați acum din plinele bucuțe!
Pălesc în aburi flori, crenguțe.
Dar nu așa vijelios! Închideți gura!
Într-adevăr prea aprig îmi suflarăți,
Că niciodată voi nu-mi știți măsura.
Se uscă florile, și ard acuma.
Se-apropie cu veninoase flăcări clare.
Împotriviți-vă, în rânduri strânși mai tare!
Puterea vi se stinge, vitejia s-a pierdut
La via flacără și-n strania ardoare.

CORUL ÎNGERILOR

Flori, fericitele,
Flăcări și pară
Iubire aduc,
Bucurie prepară,
Cum inima vrea.
Cuvântul iubirii
Lumină va fi
Eternelor cete
În aer și-n cer,
Lumină și zi
În clarul eter.

MEFISTOFEL

Blestem! Rușine prostului răsad!
Satane cu picioare-n sus, în cap,
Fac roata-n mâni, și grosolani
Se prăbușesc pe dos de-a drept în iad.
De bine vie-vă fierbintea baie!
Eu stau însă la locu-mi sub văpaie.
Rătăcitoare flăcări, la o parte! – Oricâtă lumină
Ați da, cu mâna prinse – sunteți gelatină.
Pleacă de-aici, tu flacără scârboasă!
Mi se lipesc în ceafă, smoală și pucioasă.

*Se luptă cu rozele plutitoare.*

