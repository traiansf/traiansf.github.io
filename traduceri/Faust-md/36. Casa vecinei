#### CASA VECINEI

MARTA *singură*

Să-l ierte Dumnezeu pe soțul meu la drum pornit!
Nu mi-a făcut el prea mult bine.
Luat-a lumea-n cap, cum nicidecum nu se cuvine,
Și singură acasă m-a lăsat.
Și totuși, cu nimic eu nu l-am tulburat.
Și știe Dumnezeu cât l-am iubit, și cum.

*Plânge.*

Poate-a murit! – Din grija asta cum mai ies?
Dac-aș avea măcar certificatul de deces!

MARGARETA *intrând*

Ah, doamnă Marta!

MARTA

Ce e, draga mea?

MARGARETA

Aproape cad, genunchii mi se taie!
Dar, am găsit o cutiuță, în odaie,
În dulăpior, o cutiuță de-abanos,
Și strălucite salbe înăuntru
Și giuvaere. Un dar frumos,
Mult mai frumos decât întâia oară!

MARTA

De astă dat’ nu le-arăta măicuței. Taci din gură.
Te pomenești că și a doua oară
Le duce la duhovnic!

MARGARETA

Ah, uitați-vă, priviți!

MARTA *o împodobește*

Frumos îți vin, prea fericită tu făptură!

MARGARETA

Cu ele să m-arăt, n-o să se poată,
Nici la biserică, și nici pe stradă.

MARTA

Treci numai pe la mine-n orice haină
Și-ți pui podoabele în taină.
Te plimbi un ceas pe la oglindă
Din cămăruță până-n tindă.
Și dacă se va da prilej, pe la serbări, le-arăți
Pe rând, întâi un lanț, apoi o perlă în ureche.
Măicuța n-o să vadă, iar în ochii lumii
Bijuteria nouă repede se face veche.

MARGARETA

Cine o fi cel ce-n odaie mi le-a furișat?
Eu cred că nu-i lucru curat.

*Bate cineva la ușă.*

MARGARETA

Ah, Dumnezeule, doar n-a fi mama!

MARTA *privind prin perdeluța de la geam*

E-un domn străin. – Intră!

MEFISTOFEL intrând

Să intru mi-am permis, așa de-a dreptul.
Scuzați-mă, vă rog. Cum să încep?

*Se dă înapoi respectuos în fața Margaretei.*

Voiam de doamna Marta Schwerdtlein să întreb.

MARTA

Eu sunt. Ce-aveți să-mi spuneți?

MEFISTOFEL *încet, către Marta*

Destul îmi e că vă cunosc.
Aveți o nobilă, înaltă vizită, se pare.
Iertați-mi libertatea ce-mi luai, că e prea mare.
Vreau să mă-ntorc după amiazi.

MARTA *tare*

Închipuie-ți, fetiță dragă!
Te crede domnul o domniță, fără șagă.

MARGARETA

O biată fată sunt. Ah, Doamne,
Ce bun e domnul.
Nu-s ale mele nici inele, nici podoabe.

MEFISTOFEL

O, nu e vorba numai de podoabe.
Aveți ființă nu știu cum, și-o ageră privire:
Ce mult mă bucur, c-am găsit primire.

MARTA

Ce-aduceți, domnule? Ce este?

MEFISTOFEL

Aș fi dorit să am mai bună veste!
Nădăjduiesc să nu mă pedepsiți
Pentru ce-aduc din depărtări.
Bărbatul dumneavoastră-i mort
Și vă trimite salutări!

MARTA

E mort? Ce credincioasă inimă! Vai, vai!
Bărbatul meu e mort! Sunt fără grai!

MARGARETA

Nu desperați, ah, dragă doamnă!

MEFISTOFEL

Rog ascultați trista poveste de departe.

MARGARETA

Aș vrea ca niciodat’ să nu iubesc,
Căci pierderea m-ar tulbura de moarte.

MEFISTOFEL

Așa e, bucuria suferințe are, suferința bucurie!

MARTA

Istorisiți, viața lui cum s-a sfârșit.

MEFISTOFEL

La Padova el este-nmormântat,
Prin preajma Sfântului Antoniu,
În loc sfințit,
Pe veșnic rece așternut e îngropat.

MARTA

Și altceva n-aveți de-mpărtășit?

MEFISTOFEL

O rugăminte totuși, grea și mare:
Să i se cânte liturghii, trei sute numai.
Dar altceva nu am în buzunare.

MARTA

Ce? Nici măcar un ban, vreun giuvaer de preț,
Pe care orice calfă îl păstrează-n săculeț,
Și-l ține de-amintire, flămânzind, cerșind
Mai bucuros decât să-l cheltuiască?

MEFISTOFEL

Madam, îmi pare rău, dar banul
El n-avu cum să-l risipească.
Rău îi părea, de altfel, de greșelile în care-ades
Căzut-a. Se plângea de nenorocu-i mai ales.

MARGARETA

Ah, ce nefericiți sunt oamenii!
Prin slujbe voi căta a-l pomeni.

MEFISTOFEL

Vă faceți vrednică de a vă mărita
Numaidecât, amabila, copila mea.

MARGARETA

O nu, aceasta încă nu se poate.

MEFISTOFEL

Nu om de rând va fi, ci un galant.
Ar fi un dar ceresc pentru viața-ntreagă
Să ții în brațe o făptură-atât de dragă.

MARGARETA

Nu-i obicei aici în țară. Nu-i și pace!

MEFISTOFEL

Că este sau că nu-i, ce are-a face?

MARTA

Urmați cu povestirea!

MEFISTOFEL

Am stat la căpătâiul său, puțin.
Un așternut avea ceva mai bun decât gunoiul
De paie putrede, dar el muri ca un creștin.
Aflai c-avea-n socoata petrecaniei cam multe.
Așa striga: „Cum trebuie să mă urăsc și cât
De-adânc, că meseria, că soția mi le-am părăsit!
Oh, amintirea mă omoară!“ Așa spunea:
„Oh, în viața asta dacă m-ar ierta!“

MARTA *plângând*

Sărmanul bunul soț! De mult eu l-am iertat.

MEFISTOFEL

„Dar Dumnezeu o știe – spuse el din rost –
Mai vinovată decât mine ea a fost.“

MARTA

Mințea! Să minți în marginea mormântului!

MEFISTOFEL

De sunt, pe cât mă cred, cunoscător, e sigur
Că aiura în agonie.
„Eram adus – spunea – copii a face,
Silit apoi o pâne să câștig, muncind să mă omor,
Și încă pâne în înțelesul cel mai larg,
Iar partea mea să n-o mănânc în pace.“

MARTA

Cum a putut să uite într-atât de toate,
De dragostea, de truda mea de zi și noapte?

MEFISTOFEL

Cu drag el vă avea aminte.
Spunea: „Când am plecat din Malta,
Pentru soție și copii rugatu-m-am fierbinte.
Și-ntr-adevăr porneam sub grație cerească,
Căci ni s-a dat să prindem o corabie turcească
Ducând comori de-ale sultanului pe ea.
Și vitejia noastră își găsea răsplată,
Și eu primii, precum se cuvenea,
O parte bine-bine măsurată.“

MARTA

Dar cum? Dar unde-i? A-ngropat-o poate?

MEFISTOFEL

Cine-ar putea să spună-n care vânt, din toate,
S-a risipit și partea-i de comoară!
Frumos și dulce l-a luat o domnișoară
Când se plimba prin Neapole fără de țintă,
Și-i arătă o dragoste cu urme,
Ce-avea până la moarte să le simtă.

MARTA

O, ticălosul! Hoț, ce-și păgubea soție și copii!
Nu i-au putut împiedica
Viața rușinoasă, nici mizeria, nici suferința.

MEFISTOFEL

Vedeți, de-aceea el e-acuma mort.
În locul dumneavoastră dac-aș fi, un an plinuț
Eu doliu m-aș hotărî să port,
Dar m-aș uita-n răstimp după un alt drăguț.

MARTA

Ah, Doamne, cum a fost al meu bărbat
Nu mai găsesc ușor pe altul.
Un mai drăguț scrântit e greu de-aflat.
Iubea numai prea mult călătorian depărtări,
Femeile străine, vinul din alte țări,
Și blestematul joc de zaruri.

MEFISTOFEL

Ei da, cu dulciuri pot să meargă și amaruri,
Dacă și el din partea sa
Cam tot atâtea cu vederea îți trecea.
Vă jur că în asemenea condiții, după cum mi-e felul,
Eu însumi aș schimba cu dumneata inelul.

MARTA

Desigur, domnului îi place să glumească.

MEFISTOFEL *pentru sine*

Să plec acum, să pier degrabă-n vânt.
Că asta și pe diavolul l-ar crede pe cuvânt.

*Către Margareta.*

Dumneavoastră, cu inima cum stați?

MARGARETA

Ce înțelege domnul prin aceasta?

MEFISTOFEL *pentru sine*

Tu, bun, nevinovat copil!

*Tare.*

Adio și-o-nchinare-adâncă!

MARGARETA

Cu bine!

MARTA

O vorbă încă!
Aș vrea să am, dacă se poate, un certificat,
Când, unde, cum iubitul meu fu îngropat.
Sunt prietenă în toate-a bunei rânduieli. Ce jale!
Dar moartea-aș vrea să i-o citesc și în jurnale.

MEFISTOFEL

Da, dragă doamnă, veți avea dovadă, mărturie,
Și adevărul veți afla și dintr-o altă gură,
Căci eu mai am un foarte-ales însoțitor.
L-aduc în fața domnului judecător,
Și, dacă-ngăduiți, întâi aici.

MARTA

Cum să vă rog? Cum să v-o cer?

MEFISTOFEL

De față fi-va și fetița?
Un brav băiat. Umblat în lume.
Cu domnișoare-ndeosebi, ce cavaler!

MARGARETA

În fața domnilor m-aș înroși
Și cu sfiala m-aș alege.

MEFISTOFEL

N-ar trebui s-o faceți nici în fața unui rege!

MARTA

Deseară, domnilor, când nu mai e lumină,
Vă așteptăm în dosul casei, în grădină

