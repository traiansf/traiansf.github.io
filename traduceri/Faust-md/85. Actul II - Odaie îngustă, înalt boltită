### ACTUL II

#### ODAIE ÎNGUSTĂ, ÎNALT BOLTITĂ

*odinioară a lui Faust. Neschimbată.*

MEFISTOFEL *iese de după o perdea, o ridică și privește în urma sa; Faust întins pe un pat bătrânesc*

Aici să-mi stai, nefericitule, întins,
De-un simțământ de dragoste surprins.
Când de Elena ești paralizat,
Nu-ți vii în minți prea lesne dintr-odat’.

*Privește împrejur.*

Privind în preajmă-n sus și-n jos,
Îmi pare totul neschimbat și neatins.
Doar coloratele ferestre sunt mai tulburi,
Păianjenii țesut-au fire de prisos,
Cerneala s-a-nchegat, hârtia s-a îngălbenit,
Dar altfel toate au rămas la locul lor.
Mai stă aci chiar pana cu cotor
Cu care diavolului – Faust s-a dat.
Mai stăruie în țeava-ngustă, închegat,
Un strop din sângele cu care-a iscălit.
Ce chilipir ar fi și cât de rar
Pentr-un ciudat colecționar.
Iar bunda veche care atârnă încă-n cui
Îmi amintește de acele giumbușlucuri,
De-nvățătura ce băiatului dădui,
Cu care poate că și azi se mai hrănește.
Mă prinde parcă iar o poftă vie
Să mă-nvelesc în blana caldă, fumurie,
Ca un magistru să m-arăt, semeț,
Desfășurând opinii mai presus de orice preț.
Acestei pofte învățații se mai dau,
Dar draci ca mine n-o mai au.

*Scutură blana luată din cui. Greieri, molii și alte insecte cad din ea.*

CORUL INSECTELOR

Bine-ai venit! Bine-ai venit,
Bătrân stăpân!
Plutim, plutim,
Și te cunoaștem și zumzăim.
Stăpâne, bătrâne,
Ne-ai semănat câte unul,
Cu miile astăzi, jucând,
În preajmă-ți venim.
S-ascunde nebunul
În sine deplin.
Din blană gângănii
S-arată din plin.

MEFISTOFEL

Mă bucură aceste creaturi ce ies!
Întâi ai semănat,
Apoi cu vremea ai cules.
Încă o dat’ mai scutur tare lâna,
Și câte-o molie mai zboară, bat-o vina.
Grăbiți-vă, drăguțelor, să vă ascundeți,
În mii unghere să pătrundeți,
Unde străvechi cutii v-așteaptă,
Prin pergamente sau vreo hartă,
Prin cioburi prăfuite, oale sparte,
Prin ochii-acelor scăfârlii deșarte,
În putregai și-n scârnăvie
Găsești în veci prăsilă vie
De gângănii.

*Își pune bunda.*

Dar să m-acopăr, căci prilejul vine rar.
Patron, maestru, sunt acuma iar.
Să mă numesc așa, nu are nici un rost.
Să vie cei ce astă calitate-mi recunosc!

*Trage de un clopot ce dă un sunet țipător și pătrunzător, de care se cutremură sălile și se deschid ușile.*

FAMULUS *vine de-a lungul unui coridor întunecat*

Ce mai sună! Ce fioruri!
Zidul parcă vrea să sară!
Prin cutremurul ferestrei
Văd cum vremuiește-afară.
Crapă podul, și prin boltă
Cad moloz și tencuială.
Ușa zăvorită bine
Printr-o vrajă se deschide.
Teamă, groază mă cuprinde.
Colo cineva se-ncinse
În a meșterului haină.
Face semne ca în taină.
Cum îmi tremură genunchii!
Să mă-nchin? Să fac o rugă?
Să rămân? S-o iau la fugă?

MEFISTOFEL *îl cheamă, făcându-i semn cu mâna*

Vino, amice! Numele ți-e Nicodim.

FAMULUS

Da, preasfințite.[^141] Din Psaltire să citim![^142]

[^141]: Famulus vede în Mefistofel un mare prelat.

[^142]: În original: *Oremus!* – Să ne rugăm! (lat.).

MEFISTOFEL

Chiar asta-acum?

FAMULUS

Am alergat să fiu prezent.
Sunt bucuros îndeosebi că mă cunoașteți.

MEFISTOFEL

Ești vârstnic și-încă tot student,
Cărunte domn! Dar și un mare învățat
Continuă să-nvețe, căci așa îi este dat.
Așa-ți clădești din cărți de joc o casă,
Pe cât se poate. Cine însă va s-o isprăvească?
Desigur maistrul vostru-i mare iscusit:
De doctor Wagner cin’ să nu fi auzit?
E-ntâiul azi în lumea învățată.
El singur, zilnic, o sporește,
Mai ține laolaltă-nțelepciunea toată.
Învățăcei zeloși, ce tot ar învăța,
S-adună gloată-n preajma sa.
De la catedră luminând, n-are pereche,
Și mânuiește cheile ca Sfântul Petre.
Cele de sus, cele de jos să le deschidă
Ca nimeni altul se pricepe.
Nu-i ține piept nici un renume.
Născocitor, că n-are-asemănare,
A-ntunecat chiar al lui Faustus nume.

FAMULUS

Să mă iertați dacă-ndrăznesc un pic
În unele, înalte domn, să contrazic:
Nu-i vorba, cred, în nici un fel
De toate-acestea, modestia-i pentru el
Singurul rost, singurul țel.
Și mai vârtos cu dispariția neașteptată
A marelui bărbat el nu se-mpacă.
Întoarcerea aceluia el o mai speră cu tărie.
Odaia, cum a fost în zilele lui Faust,
În toată neatinsă și-n nimic schimbată
Așteaptă-aici ca vechiul ei stăpân să vie.
De-abia-ndrăznesc să intru câteodată.
Ce-aduce zodia, mă-ntreb,
Că zidul s-a cutremurat,
Ușciorii tremură și au sărit lăcate.
Altfel nici dumneavoastră nu ați fi intrat.

MEFISTOFEL

În ce bârlog s-ascunse omul?
Du-mă la el, sau adu-mi-l de-ndat’.

FAMULUS

Opreliște cumplit-a dat.
Nu știu, să îndrăznesc s-o calc?
De luni întregi, de dragul operei mărețe,
Trăiește-n liniște, netulburat.
Printre-nvățați e cel mai delicat,
Și seamănă c-un cărbunar, de când
S-a înnegrit pe față până-n ceafă;
Și ochii i s-au înroșit în foc suflând.
Ce scumpă-i este orice clipă.
Atât că de scântei face risipă.

MEFISTOFEL

Doar nu-mi va refuza intrarea?
Sunt omul, să-i grăbesc norocul.[^143]

[^143]: Aluzie la crearea lui Homunculus, la care va contribui Mefistofel în scena următoare, pe cale magică, intrând în laboratorul lui Wagner.

*Famulus pleacă, Mefistofel se așază cu gravitate.*

De-abia-mi luai în scaun locul,
Și iată că apare, de privesc atent,
Un cunoscut. E generația mai nouă –
Va fi nespus de insolent.

BACCALAUREUS *venind în goană pe coridor*

Poarta o găsii deschisă!
Mai hrănesc acum speranță,
Ca un mort să nu se strice
Cel ce are-n el viață,
Mucigai să nu-l cuprindă,
Să nu moară viu sub grindă.
Aste ziduri și pereții
Tremură și se înclină.
Dacă nu fugim de-aice,
Vom pieri fără de vină.
Îndrăzneț sunt, cum nu-i altul,
Dar mai bună-i fuga, saltul.
Ce descopăr însă-acuma?
Nu aici venii eu oare
Cu atâția ani în urmă,
Un balíc[^144] cu groază mare,
Să ascult pe toți bărboșii,
Bărbi cum ne puneau sfătoșii?
Dintre cărți străvechi și scoarțe
Ne mințeau cu-a lor știință,
Căreia nici ei crezare
Nu-i dădeau în vreo privință.
Cum? Acolo în chilie
Mai rămase o chelie?
Când m-apropii cu mirare
Văd că șade încă-n blana,
Ce-o purta și-atunci pe umeri:
Neclintit-așteaptă stana.
Cât de-abil părea atuncea,
Când eu nu-l prea pricepeam.
Azi de nas nu mă mai poartă.
Cutezanță nouă am.
Bătrâne dascăl, dacă n-ați trecut
A Lethei apă, valul tulburat,
Veți recunoaște-n mine-un fost discipol
De silnicie academică scăpat.
Sunteți aici la fel, precum ați fost,
Eu însă sunt aici schimbat de rost.

[^144]: *Balic* – student-novice.

MEFISTOFEL

Mă bucur c-am sunat ca să veniți.
V-am prețuit și-atunci cum nici nu știți.
Omida chiar sau crisalida prevestește
Cât de smălțat un fluture va fi.
În buclele ce-aveați și într-un guler cu dantelă
Găseați pe-atunci deosebite bucurii.
Perucă n-ați purtat vreodat’?
Fără de chică sunteți, scurt frizat.
Vioi și hotărât îmi stați în față.
Să nu vă credeți însă infailibil în viață.

BACCALAUREUS

E drept că ne găsim în vechiul loc,
Dar v-amintesc că altul este cursul vremii;
Să mânuiți cuvântul echivoc
Mai econom, căci și noi suntem mai atenți.
În râs luarăți pe cinstitul june.
V-a reușit atuncea de minune.
Dar azi cu noi cine se pune?

MEFISTOFEL

Când tineretului îi spui un adevăr curat,
Ce nici unui mucos nu-i e pe plac,
Și-apoi aceiași băiețandri fac
Pe propria lor piele-experiența dintr-odat’,
Ei își închipuie că adevărul e un rod
Ieșit din chica lor, iar profesorul un nerod.

BACCALAUREUS

Sau un viclean! – căci ce maestru
Ne spune adevărul drept în față?
Vorbind unor copii, ușor îl schimbă fiecare,
Când serios, când surâzând pe sub mustață.

MEFISTOFEL

Remarc că de abia scăpat din bancă
Îmi sunteți gata de-a-nvăța pe cei ce-ascultă.
De-atâtea luni, de-atâția ani, desigur
Ați adunat experiență multă.

BACCALAUREUS

Experiență? Dați-mi voie: spumă e și fum,
Ce nu se-aseamănă cu duhul nicidecum.
Veți recunoaște că ce-aducem din trecut
Nici pe departe nu e vrednic de știut.

MEFISTOFEL

Într-adevăr. Acum și mie mi se pare
Că un nerod am fost, din creștet la picioare.

BACCALAUREUS

Mă bucură s-aud asemenea cuvinte.
Întâiul moș întreg la minte.

MEFISTOFEL

Am căutat comori de aur sub pământ,
Și am cules tăciuni în vânt.

BACCALAUREUS

Aflați că tigva dumneavoastră glorioasă
Decât acele goale scăfârlii
Nu-i cu nimic mai prețioasă.

MEFISTOFEL *bonom*

Amice, știi cât de mojic îmi ești? Mă înfior!

BACCALAUREUS

În graiul nostru minte cine e curtenitor.

MEFISTOFEL *care înaintează în jilțul său pe roți spre planul din față al scenei, către public*

Lumina mă sufocă, aerul devine-apăsător.
Găsi-voi poate printre dumneavoastră un locșor?

BACCALAUREUS

Pretențios îmi pare că voiești așa-ntr-adins
Să fii ceva, în timp ce nu mai ești nimic.
Viața omului în sânge e, dar unde
Se mișcă sângele decât în tineri mai aprins?
E-un sânge viu și-o proaspătă putere
De care vajnic viața se pătrunde,
Să dea-nainte din ispravă în ispravă.
Ce-i slab se prăbușește, dar spre slavă
Pășește în arenă vrednicia. Astfel până când
Noi lumea cucerim pe jumătate, an cu an,
Voi cântăriți și moțăiți, visați mereu vreun plan.
Desigur bătrânețea e o febră rece,
Cu griji năstrușnice ea vremea și-o petrece.
Dac-ai trecut de ani treizeci
Ești ca și mort, pierdut pe veci.
Vă este scris: buni de ucis.

MEFISTOFEL

De aplaudat. Nimic în plus
Nu are dracu-aici de spus.

BACCALAUREUS

Dacă eu n-aș voi, nici draci n-ar fi.

MEFISTOFEL *aparte*

Și totuși, dracul te va da de-a berbeleacul.

BACCALAUREUS

Acesta e al tinereții nobil rost,
Mai înainte de-a o face eu, această lume nu a fost.
Eu sunt cel ce din mare soarele l-am scos,
Și datorită mie, luna e mereu în mers,
În calea mea s-a-mpodobit întregul univers,
Pământul a-nverzit, întâmpinându-mă pe mine.
La semnul meu, în noaptea cea dintâi,
Îmi răsăriră stelele la căpătâi.
Cine v-a dezlegat de îngrădirile
Atâtor gânduri strâmte, filistine?
Eu liber, cum mi se arată-n cuget,
Îmi urmăresc lăuntrica lumină,
Și pasul mi-l iuțesc răpit de extaze minunate,
Cu ziua-n fața mea, cu bezna-n spate.

*Iese.*

MEFISTOFEL

Originalule, drum bun cu toate ale tale!
Cum te-ar jigni să afli într-o zi,
Ce alții știu: mai poate cineva gândi
Vreun lucru iscusit sau vreo prostie
Pe care ’naintași să nu le fi gândit?
Dar o primejdie nici ăsta n-o să fie.
Se va schimba puțin câte puțin.
Oricât de-absurd dă-n clocot mustul,
La urmă tot s-alege-un vin.

*Către tineretul de la parter care nu aplaudă.*

Cuvântul meu vă lasă reci.
Vă iert, băieți, oricum începeți.
Gândiți-vă că dracul e bătrân.
Îmbătrâniți și voi ca să-l pricepeți.

