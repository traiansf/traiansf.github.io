MEFISTOFEL *către Faust*

Răsune strada!
Domnule doctor, înainte! Sprinten!
Strâns lângă mine, scoateți spada.
Eu vă conduc și eu veghez.
Dați înainte, eu parez.

VALENTIN

Parează lovitura-aceasta!

MEFISTOFEL

Bucuros!

VALENTIN

Și pe aceasta!

MEFISTOFEL

De ce nu?

VALENTIN

Doar nu ești dracul însuși care dai?
Ce e? Îmi amorțește mâna!

MEFISTOFEL *către Faust*

Hai, străpunge!

VALENTIN *cade*

Vai!

MEFISTOFEL

S-a domolit nemernicul!
Dar repede! Să dispărem degrabă!
S-a și iscat pe străzi cumplită larmă.
Mă știu tocmai prea bine cu poliția,
Dar cu județul sângelui nu e tocmeală.

MARTA *la fereastră*

Ieșiți! Ieșiți!

MARGARETA *la fereastră*

Un felinar aduceți!

MARTA *ca mai sus*

Bătăi și strigăte! Încăierare! Răfuială!

NOROD

Unul a și căzut!

MARTA *ieșind*

Dar ucigașii! Au fugit?

MARGARETA *ieșind*

Cine-i aci, căzut în sânge?

NOROD

E fiul mamei tale!

MARGARETA

Doamne-Dumnezeule! Ce nenorocire!

VALENTIN

Mor. Doar un cuvânt icnit,
Și-apoi totu-i sfârșit.
Ce stați aci, femei! De ce vă tânguiți?
Apropiați-vă și ascultați ce am de spus!

*Toate vin împrejurul lui.*

Tu, Margareta, vezi, ești încă tânără,
Și minte nu ai de ajuns.
Te porți urât și rău.
Ți-o spun așa-ntre patru ochi –
O curvă ești, nu-ți fie de deochi.

MARGARETA

Ce vrei să spui? Fratele meu!
Tu, Doamne-Dumnezeul meu!

VALENTIN

Pe Domnul-Dumnezeu să-l lași din joc.
S-a întâmplat cum s-a-ntâmplat.
Va fi cum poate să mai fie.
Ai început cu unul în secret și pe vecie.
Dar alții vor veni în loc.
Când o duzină te-or avea,
Întreg orașul va urma.
Rușinea, când se naște,
În lume e ținută ca-ntr-o ceață,
Și vălul nopții i se pune
Peste urechi și peste față.
Rămâne o dorință îndeobște,
Să fie sugrumată, fără amânare,
Dar când mai crește, când e mare,
Se plimbă dezvălită-n plină zi,
Deși frumoasă în răstimp nu deveni.
Cu cât obrazul i se urâțește,
Cu-atât să se arate ea dorește.
Cu-adevărat întrezăresc venind odată
Un ceas, când bravii cetățeni
Te-or ocoli, tu stricăciune întrupată,
Ca pe-un cadavru infectat.
În pieptu-ți inima să despereze
Când ei te vor privi în față.
Tu lanț de aur nu vei mai purta
Cât s-a lungi a ta viață,
Lângă altar nu vei mai sta,
N-ai să mai mergi la joc cu guler dantelat.
Într-un ungher de jale, ’ntunecat,
Să te ascunzi cu cerșetorii și schilozii.
Și dac-atuncea Dumnezeu te va ierta,
Pe pământ să fie totuși blestemată ziua ta.

MARTA

Dă-ți sufletul, să se îndure Dumnezeu
De el. Nu mai huli, că e păcat.

VALENTIN

Dac-aș putea, codoșcă păcătoasă,
Gâtul să ți-l sucesc și vinele uscate,
Aș mai avea nădejde, sus în ceruri,
Iertare să găsesc pentru păcate.

MARGARETA

O, frate drag, ce chin de iad!

VALENTIN

Să ți se curme lacrima. Asta ți-o spun,
Căci lepădându-te de cinstea ta
Mi-ai dat tu lovitura cea mai grea.
Prin somnul morții și prin praf
Eu trec la Dumnezeu
Ca un soldat și ca un brav.

*Moare.*

