#### O STRADĂ

Faust. Margareta *trecând*.

FAUST

Frumoasă domnișoară, pot să îndrăznesc
Să mă alătur, să vă însoțesc?

MARGARETA

Nici domnișoară[^48] nu-s, și nici frumoasă.
Pot să mă duc și ne-nsoțită-acasă.

[^48]: Acest titlu se dădea la vremea aceea numai nobilei nemăritate.

*Faust vrea s-o prindă de braț. Margareta se ferește, trece.*

FAUST

Frumoasă-i, Doamne! Ce copilă!
N-am mai văzut asemenea făptură.
Are virtuți desigur, fără număr.
Roșața buzelor și a obrazului lumină
Să nu le uiți o veșnicie!
Și felul cum privirea și-o înclină
Ce cald prin inimă te ia.
Tăioasă la cuvânt, cum îi plăcu să fie –
Să te încânți de ea la nebunie!

Mefistofel *apare*.

FAUST

Ascultă, să-mi faci rost de fetișcană!

MEFISTOFEL

De care?

FAUST

De-aceea care tocmai a trecut.

MEFISTOFEL

Ei las’! Aceea de la popa vine, de la strană.
A dezlegat-o de păcate.
Mă furișai pe lângă ei doar din curiozitate.
Nevinovată e, la spovedanie s-a dus pentru nimic,
Și numai fiindcă obiceiul cere.
Nu am asupra ei nici o putere!

FAUST

Dar a trecut de paisprezece ani!

MEFISTOFEL

Vorbiți de-a dreptul ca un ușuratic
Care dorește pentru sine orice floare,
Închipuindu-și că prilej nu este, nici favoare,
Ce-ndrituit n-ar fi a le culege.
Dar nu se poate-ntocmai totdeauna!

FAUST

Slăbește-mă și nu-mi vorbi de lege!
Magistre, ’n față-ți stau și una
Îți spun: dacă la noapte fata
În brațe nu mi s-a fi odihnit –
Să mă socoți de tine despărțit!

MEFISTOFEL

Ce-i cu putință și ce nu, n-ai cumpănit.
Vreo paisprezece zile-mi trebui numai spre a iscodi
Împrejurările de-aci, prilejul potrivit.

FAUST

Nestingherit doar șapte ceasuri dac-aș fi,
Te-asigur că de dracul n-aș avea nevoie
Spre a seduce o asemenea fetiță!

MEFISTOFEL

Vorbiți acum ca un franțuz de viță.
Dar, rogu-vă, nu vă mâhniți prea tare.
Ce folosește o plăcere-așa de-a dreptul, dintr-odată?
Căci bucuria nu-i nici pe departe-așa de mare,
Cum e, când peste fel și fel de piedici,
Prin curse și nimicuri la iubită-ajungi,
Precum atâtea anecdote-arată!

FAUST

Am poftă, chiar și fără asta, dacă tu nu mi-o alungi.

MEFISTOFEL

Acu ascultă că nu-i glumă.
Cu fetișcana-aceasta n-o să meargă-n grabă.
Nu cucerim cu-asalt nimic aci.
O cursă trebuie să-ntindem, altfel totul e degeaba.

FAUST

Ah, măcar de la dragul meu de înger de-aș avea
Ceva: să mă conduci acas’ la ea.
Fă-mi rost de vreo năframă sau de-o jartieră,
Ca focul, dorul, să-mi alin.

MEFISTOFEL

Ca să vedeți că sunt dispus
Arzândei voastre suferințe să-i servesc,
Să nu mai pierdem nici o clipă.
În odăița ei chiar astăzi vă călăuzesc.

FAUST

Și am s-o văd? Va fi a mea?