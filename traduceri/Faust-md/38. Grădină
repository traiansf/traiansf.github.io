#### GRĂDINĂ

Margareta *și* Faust, *la braț;* Marta *și* Mefistofel. *Trec și se-ntorc plimbându-se.*

MARGARETA

Ah, vreți să mă scutiți, nu-ncape îndoială.
Îngăduința dumneavoastră-mi dă sfială.
Un călător eobișnuit astfel să facă,
Din gentilețe multe cu vederea să le treacă.
Știu bine că o conversație săracă,
Cum este-a mea, nu poate să vă placă.

FAUST

Privirea ta, o vorbă-mi spune
Mai mult decât orice înțelepciune.

*Îi sărută mâna.*

MARGARETA

De ce vă osteniți? O mână ca aceasta
Puteți s-o sărutați? Ce aspră-i palma toată.
Cu multe nevoită-am fost să mă trudesc.
Măicuța-i rânduiala întrupată.

*Trec.*

MARTA

Și dumneavoastră, domnul meu, călătoriți mereu?

MEFISTOFEL

Ah, meșteșugul, datoria, ne întărâtă și ne mână.
Cu ce durere câteodată părăsim
Cutare sau cutare loc, dar voie n-avem să ne-oprim.

MARTA

În anii tineri, haida-de,
Când totul ți-e la îndemână,
Mai merge să te ții de hoinăreli prin lume.
Dar timpul greu, când toate-atât de-anevoios se fac,
Când te târăști spre groapă singur,
Cărui burlac îi poate fi pe plac?

MEFISTOFEL

Când mă gândesc la asta, groaza mă cuprinde!

MARTA

De-aceea, scumpe domn, mai cumpăniți.
Din inimă mi-e sfatul. Chibzuiți!

*Trec.*

MARGARETA

De ochi vorbiți, de înțelesul unei vorbe,
Curtoazia vă servește.
Aveți însă atâția prieteni. Câte unul vă-nsoțește.
Ei înțeleg mai bine lucrurile decât mine.

FAUST

Oh! înțelegerea! Ceea ce poartă-asemenea numire
Adesea e doar vanitate, mărginire.

MARGARETA

Cum?

FAUST

Că simplitatea, nevinovăția, niciodată
Nu se cunosc pe ele însele,
Nici prețul nu și-l știu!
Că modestia și smerenia sunt cele mai înalte,
Mai rare daruri –
Ale naturii, care atâtea-mparte cu risipă…

MARGARETA

De-ar fi să vă gândiți la mine doar o clipă,
Mă voi gândi neîntrerupt
La dumneavoastră-n schimb.

FAUST

Ești singură mereu, de ai atâta timp?

MARGARETA

Gospodăria noastră-i mică.
Dar cere trudă; liniștea și tihna ni le strică.
Cum slujnică n-avem,
Sunt nevoită la de toate.
Gătesc și mătur, croșetez și cos,
Alerg de dimineața până-n noapte.
Măicuța e cumplit de-atentă la orice,
Cu toate că nu suntem tocmai strâmtorate.
Din contră, ne-am putea mișca mai mult ca alții,
Căci tata ne-a lăsat avere frumușică.
O casă și-o grădin-avem lângă cetate.
Acum și zilele îmi sunt mai liniștite.
Un frate am, care-i soldat.
Aveam și-o surioară care a murit.
Oh, suferința ei ce mult m-a-ndurerat!
Pe umeri însă înc-o dată toată cazna aș lua,
Atât de dragă îmi era copila.

FAUST

Era un înger, dacă-ți semăna.

MARGARETA

Eu am crescut-o. Cât de tare mă iubea!
Veni pe lume după ce murise tata.
Pe mama o credeam pierdută,
Așa de greu zăcuse iarna toată.
Se ridica numai încet din boală,
Că nu se mai putea gândi
Ea însăși suflețelul să și-l alăpteze.
Și astfel singură, și zi cu zi,
Eu o crescui cu lapte și cu apă.
În brațe o țineam și-n poală.
Din piciorușe da, zdrobindu-mă zâmbea.

FAUST

Și-o fericire ai simțit, cea mai curată.

MARGARETA

Dar și atâtea ceasuri grele,
Căci noaptea leagănul micuței sta
Chiar lângă patul meu. De-abia mișca,
Mă și trezeam.
Și trebuia s-o iau la mine sau să-i dau să bea.
Să mă ridic dacă plângea. S-o port, săltată,
Încolo și încoace prin odaie,
În zori să spăl și scutece-n covată,
Apoi s-alerg până-n piață, să-ngrijesc de vatră.
Și toate astea fără ca o zi să treacă.
Nu-i de mirat că uneori și râvna seacă.
Dar cel puțin, când treaba ia sfârșit,
Mănânci cu poftă și odihna îți priește.

*Trec.*

MARTA

Oricum ar drege-o, orice fac,
Tot bietele femei trag scurta:
Ce greu îndupleci pe-un burlac.

MEFISTOFEL

Atârnă numai de făpturi asemeni dumitale
Să mă învețe-a apuca pe altă cale.

MARTA

Spuneți-mi drept, nu ați găsit încă pe nimeni?
Și inima nu e cuprinsă sau legată undeva?

MEFISTOFEL

Proverbul spune: că nimic nu prețuiește
Cât o femeie bravă, cât o vatră care este-a ta.

MARTA

Voiam să-ntreb, de nu v-a încercat
Vreodată pofta?

MEFISTOFEL

Am fost mereu bine primit. Și pretutindeni.

MARTA

Voiam să zic: un gând așa mai serios
Nu v-a luat?

MEFISTOFEL

Ah, cu femeile nu-i bine să glumești.

MARTA

Ah, nu mă înțelegeți!

MEFISTOFEL

Cât de rău îmi pare,
Dar văd – cu mine cât de bună ești!

*Trec.*

FAUST

Când în grădină am venit,
Tu m-ai recunoscut numaidecât?

MARGARETA

Nu ați văzut? Mi-am aplecat pleoapele.

FAUST

Îmi poți ierta purtarea
Și libertatea, ce-mi luai, nestăpânită,
Când ai ieșit din catedrală?

MARGARETA

Drept să vă spun, eram cam uluită.
Nu mi se întâmplase niciodat’ așa ceva.
M-am întrebat: văzut-a el
Ceva necuviincios în felul, în purtarea mea?
S-ar fi părut că v-a venit așa neașteptat
O fetișcană să opriți! Dar ce v-a-mbărbătat?
Mărturisesc că mai apoi
Un simțământ prielnic dumneavoastră m-a cuprins
Și dintr-odat’ m-am supărat pe mine însămi, că
Pe dumneavoastră nu m-am supărat mai dinadins.

FAUST

O, draga mea!

MARGARETA

Lăsați-mă o clipă!

*Culege o margaretă și rupe petalele pe rând.*

FAUST

Vrei un buchet s-aduni? Sunt flori-risipă!
