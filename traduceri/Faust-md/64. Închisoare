MARGARETA

Nu vreau. Nu sufăr silnicie.
Nu mă cuprinde ca un ucigaș.
C-atâtea îți făcui spre bucurie.

FAUST

S-arată zorile, iubita mea!

MARGARETA

Se face zi. Pătrunde-aici ultima zi!
Și de-ar fi fost cum trebuia să fie,
Desigur ziua mea de nuntă-ar fi!
Nu spune nimănui, ah, nu trăda
C-ai fost la Margareta ta!
Vai, cununița mea!
S-a întâmplat, cum mi-a fost dat.
Ne-om revedea,
Dar nu la dans.
Norodul se adună. Piața, strada,
De-abia-l cuprind.
Clopotul cheamă. Semn se dă. Mă prind.
De toate părțile mă leagă. S-a curmat cuvântul.
Mă-nalță pentru ispășire gâdele grăbit.
S-apleacă peste orice ceafă
Tăișul ce mi-a fost menit.
E mută lumea ca mormântul.

FAUST

De nu m-aș fi născut!

Mefistofel *apare afară.*

MEFISTOFEL

Ce șovăire fără noimă!
Purcedeți! Sau sunteți pierduți!
Roibii mei se înfioară.
S-arată zorile pe munți.

MARGARETA

Ce namilă se-nalță din pământ?
El e! Alungă-mi-l! Aci să nu mai stea!
Ce cată el pe locul sfânt?
Pe mine el mă vrea.

FAUST

Tu vei trăi!

MARGARETA

Dumnezeiesc județ, mă dau
În grija ta.

MEFISTOFEL *către Faust*

Vino! Altfel te las cu ea aci în părăsire! –

MARGARETA

A ta sunt, Tată! Mântuie-mă, Tată!
Voi îngeri, cetelor senine,
Împrejmuiți-mă, ținându-mă sub scut!
Henric, ce groază mi-e de tine.

MEFISTOFEL

E osândită!

GLAS *de sus*

E mântuită!

MEFISTOFEL *către Faust*

Vino cu mine!

*Dispare cu Faust.*

GLAS *dinăuntru, pierind*

Henric! Henric!


