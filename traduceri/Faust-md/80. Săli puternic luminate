#### SĂLI PUTERNIC LUMINATE

Împăratul *și* principii. Curte *în mișcare.*

CĂMĂRAȘUL *către Mefistofel*

Cu scena spiritelor ne-ați rămas dator,
Începeți! Împăratul e nerăbdător.

MAREȘALUL PALATULUI

A întrebat Măria Sa a doua oară.
Nu șovăiți. Să nu vă faceți de ocară.

MEFISTOFEL

De-aceea tocmai s-a retras amicul,
Căci știe el de unde s-o apuce.
Închis în sine, ostenindu-se, prepară
Cu zel deosebit isprava de răscruce.
Are nevoie de înaltă artă, de magie,
Cel ce frumsețea din nimic ridică.

MAREȘALUL PALATULUI

Totuna e ce meșteșuguri vă ajută.
Gata să stați, și-așa să fie!

O BLONDINĂ *către Mefistofel*

O vorbă, domnul meu! Vedeți-mi fața!
E clară-acum, dar nu-i așa și-n vară.
Răsar atunci sute de pete roșii-brune,
Acoperind obrajii. Nu mi-ați spune
Un leac?

MEFISTOFEL

Păcat, așa frumsețe să apară
În luna mai, ca unele pisici, pătată.
Ouă luați și limbi de broaște. Cu mixtura
În plină lună, la lumină strecurată,
Vă ungeți, când aceeași lună dă să scadă,
Pistruile pieri-vor, dintr-odată.

O BRUNETĂ

Se-nghesuie mulțimea să vă lingușească.
Un leac vă cer și eu. Piciorul degerat
Mă-mpiedică la mers, la danț.
Chiar salutând, cât de stângace m-am mișcat.

MEFISTOFEL

Să vă dau leacul? Să vă calc, îngăduiți?

BRUNETA

Asta se-ntâmplă doar între îndrăgostiți.

MEFISTOFEL

Când cu piciorul calc pe cineva
Cu totul altu-i tâlcul.
Se vindec-un picior prin alt picior,
Și toate mădularele la fel, când dor.
Atenție! Și nu-mi răspundeți pe măsură!

BRUNETA *țipând*

Cum arde, vai! A fost o călcătură
De cal, ca o copită cu potcoavă.

MEFISTOFEL

Dar nu mai ești bolnavă. Grijile te lasă.
Poți exersa de-acuma danțul după voie,
Și cu iubitul cum poftești, poți să te calci sub masă.

O DUDUIE *făcându-și loc*

Lăsați-mă să trec. Prea mare mi-i durerea,
Ce arde clocotind adânc în piept.
Până mai ieri, el își căta în ochii mei salvarea.
Cu alta flecărește-acum, și nu e drept.

MEFISTOFEL

Dă-mi ascultare, fără vorbă lungă.
Va trebui s-ajungi la el, și pe furiș
Cu-acest cărbune ai să-i faci o dungă
Pe mânecă, pe umăr, cum se potrivește.
Atunci căința-n inimă i se ivește.
Cărbunele numaidecât pe urmă să-l înghiți,
Dar vin sau apă să nu bei. În noaptea asta,
La ușa ta va suspina ca scos din minți.

DUDUIA

Dar nu-i otravă?

MEFISTOFEL *indignat*

Alt respect mi se cuvine!
Departe-ar trebui să umbli, mult și bine,
Să mai găsești asemenea cărbune.
Cu grijă-i de pe-un rug cules,
Ce altădată s-aprindea mai des.

UN PAJ

De-ndrăgostit ce sunt, netot ei mă socot.

MEFISTOFEL *la o parte*

Nu știu în care parte să ascult.

*Către paj.*

Nu-ți încerca norocul chiar c-o jună.
Cele mai vârstnice te prețuiesc mai mult.

*Altele se înghesuie venind.*

Și altele mai vin, buchet s-adună.
La urma-urmelor m-ajut cu adevărul.
Ce mare-i neajunsul! Ajutor ca fumul!
O, mume, mume! Faust să vie! Dați-i drumul!
Privind împrejur.
Luminile se văd mai șterse-n sală.
Întreagă curtea forfotește în mișcare.
Purcede-n șiruri, rând pe rând,
Prin lungi și tot mai depărtate coridoare.
În vechea sală-a cavalerilor acum s-adună.
De-abia-i cuprinde sala împreună.
Atârnă pe pereți bogatele covoare.
Lucesc armuri prin colțuri și-n firide.
De vrăji nu e nevoie-n săli bătrâne,
Căci spiritele vin aicea de la sine.

