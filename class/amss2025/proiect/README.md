# Proiect

Pentru evaluare, va trebui să realizați un proiect în echipă.

## Descriere

Accentul va cădea pe modelarea, designul și documentarea sistemului.

Fiecare student trebuie să facă modelarea și implementarea unei părți distincte a proiectului.

Lista de cerințe alese trebuie să fie inclusă în documentație și în diagrame atunci când prezentați proiectul.

Fiecare echipă trebuie să aibă 3-5 membri. Dacă nu reușiți să vă găsiți o echipă, anunțați-mă și vă voi ajuta.

Echipele și temele de proiect trebuie alese până pe 31 octombrie. Studenții care nu vor avea proiect/echipă la 1 noiembrie vor fi distribuiți aleator în echipe.
Alegerea se va face printr-un anunț din partea unui lider al echipei pe Teams, conținând:

- Numele echipei
- componența echipei
- Numele proiectului
- o descriere sumară a proiectului (1-2 paragrafe)
- un argument că proiectul ales e suficient de complex, dar nu prea complex.

O temă poate fi aleasă de mai multe echipe. Dacă prea multe echipe aleg însă exact aceeași temă, e posibil ca unele echipe să fie rugate să schimbe tema.

## Cerințe

Echipa trebuie să realizeze o documentație tehnică a proiectului, care să conțină:

- cerințele de sistem identificate (funcționale și non-funcționale)
- 1 diagramă generală (la nivel de echipă), care să prezinte întreaga soluție
- câte 2 diagrame (individual), care să arate contribuția personală la proiect.
  - Diagramele trebuie să fie de tipuri și categorii diferite

    (o diagramă structurală și una de comportament).

  - Diagramele trebuie să fie realizate "de mână", adică nu generate automat din cod

    De exemplu, diagramele de clasă să nu fie generate direct din cod OOP sau salvate drept captură de ecran din unelte DB.
- (cel puțin) 2 design patterns care au sens pentru implementarea proiect
  - motivare si descriere a patternurilor folosite

Barem (provizoriu):
Proiectul reprezintă 8 puncte din nota finală, impărțite astfel:

- 3 puncte prezentare
- 2 puncte diagrame UML
- 1 punct design patterns
- 1 punct documentație
- 1 punct [checkpoint](#checkpoint)

## Checkpoint

În decembrie, la ultimul laborator înainte de vacanță, veți avea o prezentare intermediară a proiectului.
Pentru această prezentare veți primi 1 punct din nota finală.

Fiecare membru al echipei va trebui să arate cel puțin o parte dintr-o diagramă individuală;
întreaga echipă va trebui să prezinte o parte din diagrama generală (overview) care va identifica componentele principale ale proiectului.
Veți primi mai multe detalii despre prezentarea intermediară în luna noiembrie.
